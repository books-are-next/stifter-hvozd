<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hvozd-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hvozd-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">Lesní putování</p>
			<p class="MLP_text_bez1radku ParaOverride-1">Kolem pramenů Vltavy se ještě dnes prostírají lesy a&#160;hvozdy tak širé, že medvěd tu není ničím vzácným a&#160;narazí se i&#160;na rysa: Ale v&#160;době, kterou tu líčíme, tyto lesy pokrývaly veškeré hornaté končiny, které jsou teď vyklučené, a&#160;na nich stojí lesní vsi se svými titěrně rozčleněnými poli, bílými kostely, červenými kříži a&#160;zahrádkami plnými kvetoucích lesních keřů. Možná osm až deset hodin cesty se tehdy prostíraly do šířky, ještě dnes jsou dlouhé na několik denních pochodů.</p>
			<p class="MLP_text ParaOverride-1">Tok jedné svěží lesní bystřiny, která průzračná jako nějaké tekuté sklo řine se zpod vlhce zelených olšových křovisek, opisuje vinoucí se údolí, a&#160;v&#160;tom údolí dnes vede čisťoučká cesta do dřevařské vsi Jelení, která své malebné dřevěné lesní domky rozestřela po svazích na obou stranách údolí. Ty svahy se skví celými koberci překrásných horských bylin a&#160;nejedním stádem, jehož klinkání jednotlivými zvonky vzlíná do ticha tkvícího kdesi nahoře. Tehdy však ani ves, ani cesta ještě nebyly, bylo jen údolí a&#160;potok, ale ty ještě krásnější, ještě svěžejší, ještě panenštější než nyní, poseté nejrozmanitějšími stromy. Na jedné straně vod stromy stály tak pořídku, že se mezi kmeny jako hladké sukno vinul zelený trávník, jako koberec dost hebký na to, aby na něm spočinula dokonce noha nějaké královské dcery. Ale jak se zdálo, od chvíle, kdy vznikl, nedotkla se této půdy noha jiná než lehce klusající srny, když se přišla k&#160;potoku napít anebo si jen tak vyšla na procházku mezi kmeny a&#160;slunečními paprsky. Dnes však nadešel den, kdy voje trav a&#160;květinek na tomhle trávníku, na rozdíl od svých po tisíc let tichých a&#160;osamělých předků, poprvé měly spatřit něco jiného než zeleň listí a&#160;modř oblohy a&#160;uslyšet něco jiného než bublání vln.</p>
			<p class="MLP_text ParaOverride-1">Jasné, líbezné, stříbřitě zářivé lidské hlasy – dívčí hlasy&#160;– draly se mezi kmeny a&#160;přerušovalo je tu a&#160;tam cinknutí jemného zvonku.&#160;– – Tak jako kdyby tomu novému divu napjatě naslouchala, osamělá končina tajila dech, nepohnul se jediný list, jediné stéblo&#160;– na trávu neslyšně vcházely sluneční paprsky a&#160;vytvářely v&#160;ní zelené a&#160;zlaté stopy&#160;– vzduch byl nehybný, zářivě čistý a&#160;tmavomodrý&#160;– pouze potok, protože jej nutil jeho zákon, nepřestajně mluvil, a&#160;poletavě klouzal po sklovině svých oblázků jako po nějaké polevě.&#160;– Hlasy a&#160;zvonek zněly blíž a&#160;blíže&#160;– náhle se přiřítila jakási postava&#160;– podobna víle jako kdysi Libušina matka, ve sněhobílém šatě seděla na sněhobílém koníčkovi; ten s&#160;kopýtky něžnými jako srna, sotva se dotýkajícími trávníku, zpola hopkavě, zpola vrtošivě, mezi kmeny přivezl svůj náklad jako nějaké vznášivé pírko; dva diamanty zářily na cestu, zvědavě pátraly po tajemstvích lesa v&#160;dáli&#160;– to Johaniny oči veselé, zářivé, radostné letěly napřed, aby užuž se kochaly krásou dne a&#160;nevýslovnou líbezností té končiny&#160;– i&#160;koníček, který si razil prostor mezi vysokými žerděmi rozložitých stromů, škádlivě hopkal kupředu, pohupoval hlavou a&#160;krkem a&#160;shýbal je, tak jako kdyby sobě pro radost chtěl co nejčastěji rozklinkávat stříbrný zvonek, který měl upoután kolem šíje na azurové stuze. Za Johanou se objevila teď i&#160;Klarisa na koni podobně vystrojeném, ten byl ovšem světle hnědý a&#160;bez oné dětinské ozdoby v&#160;podobě zvonečku. Měla na sobě rovněž bílé šaty.</p>
			<p class="MLP_text ParaOverride-1">Vzápětí se vynořil i&#160;statný rytíř a&#160;jemu po boku sličný plavý jinoch, anebo spíše téměř ještě klouček, Felix, o&#160;kterém už se tu mluvilo, bratr obou dívek, oba na koních, a&#160;nakonec ještě pátý jezdec, vysoký muž s&#160;výmluvnou tváří; s&#160;ušlechtilou nedbalostí vedl svého koně mezi těmi vysokými lesními stélami&#160;– a&#160;jak se zdálo, přemítavě si vštěpoval do svých tmavých očí ty tak sličné nevinné postavy, vznášející se před ním.</p>
			<p class="MLP_text ParaOverride-1">Lesní květiny zpozorněly, veveřička se zarazila na větvi svého buku, motýli odtřepetali stranou, když se sem slétli, a&#160;klenby větví vrhaly blýskavé zelené rubíny a&#160;plovoucí stíny na bílé hávy, když ty projížděly kolem; datel zasvištěl do větví, kmen za kmenem ustupoval, až se postupně mezi zeleným mřížovím kývala už jen světlá místečka&#160;– a&#160;nakonec už ani ta ne&#160;– ale i&#160;jezdec se zanořil do hloubi lesa a&#160;zmizel, a&#160;zase už tu byl pouze ten svítivý trávník, kmeny světlem tečkované, někdejší ticho a&#160;prázdnota a&#160;ten do všeho mluvící potok, pouze podrcené rostliny se snažily narovnat, a&#160;trávník ukazoval své něžné poranění.&#160;– To tam bylo procesí&#160;– naše líbezná lesní končina viděla první lidi.</p>
			<p class="MLP_text ParaOverride-1">Procesí se ubírá stále podle lesního potoka, ale proti jeho proudu, a&#160;sem a&#160;tam uhýbá a&#160;odklání se, aby se vyhnulo nízko svěšeným větvím a&#160;hustším stromům.&#160;– Dívají se na ty rozmanité lesní tvary a&#160;kochají se jimi. Rozvětvené olše se pnou podél vody, lehké buky se stvoly krásných barev, pevné duby, kývající se žerdě smrků postávají pospolu a&#160;tlachají, jak tak občas zavane vítr, osiky při tom pohybují rovnou všemi listy, že povstává zelené a&#160;stříbrné mihotání, jako by ty stromy jak dlouhé tak široké nepřestávaly kymácet se a&#160;vrávorat&#160;– starý javor se osaměle tyčí a&#160;dlouhými pažemi chňapá do vzduchu&#160;– jedle touží vytvářet vznešená sloupořadí, a&#160;keře, borůvčí, maliní, šlahouny a&#160;úponky zahánějí se jako děcka na stranu a&#160;do koutů, aby vprostřed bylo místo pro vzácné hosty. A&#160;ti také přicházejí. Vesele a&#160;bezstarostně putují údolím.</p>
			<p class="MLP_text ParaOverride-1">Kdo se zadívá dívkám do tváří, jak jedna i&#160;druhá, nevinná a&#160;něžná, vznášejí se na temném pozadí lesního listí, jak kvetoucí a&#160;radostné dívají se z&#160;vlnícího se bílého závoje ozdoby šňořící jim hlavinky&#160;– ten by si byl nepomyslel, že ještě docela nedávno měly z&#160;těchhle lesů takový strach a&#160;obavy. Johana téměř neustále byla v&#160;čele; tak jak se podle své povahy předtím nesmírně bála, stejně nesmírně se teď radovala&#160;– a&#160;po něžné červeni, kterou si při loučení doma naplakala do očí, už nebylo téměř ani stopy.</p>
			<p class="MLP_text ParaOverride-1">Nádhera a&#160;slavnostnost lesa s&#160;veškerým jeho bohatstvím a&#160;vší jeho vznešeností pronikala jí do zraku a&#160;ukládala se do jejího malého srdéčka, jež tak rychle přetékalo strachem, ale stejně rychle i&#160;láskou&#160;– a&#160;každý krok skýtal novou látku její obraznosti, ať to byl podivuhodný keř, posetý neznámými žhavě rudými bobulemi, anebo mohutný strom netušené velikosti&#160;– anebo krásné pestrobarevné houby, které se tu a&#160;onde tísnily a&#160;strkaly, anebo sluneční paprsek náhle se lámající o&#160;nějakou hranu, který keře před ní vzněcoval zvláštními zelenými plameny a&#160;z&#160;neviditelných lesních tůněk loudil stříbrné jiskry&#160;– anebo posléze ten nebo onen zvuk, který se z&#160;hrdla některému ptákovi dral hluboko z&#160;lůna dalekého tušeného lesa jako volání nebo nabádání.&#160;– Všechno se to snášelo do mysli již vznícené, otevřené. Klarisin ušlechtilý obličej se líbezný, poklidný nabízel obloze, která mezi větvemi obřadně se vzdouvajíc snášela dolů svou modř a&#160;své povětří blaživě rozlévala kolem jejich milých rdících se lící&#160;– jako nějaká krásná Boží myšlenka zvolna se jí rozlehlost toho lesa kladla do duše, a&#160;ta, aniž si to uvědomovala, ztopená v&#160;tichém a&#160;krásném a&#160;něžném citu plynula do dáli. I&#160;starý baron si na tom volném povětří připadal, jako kdyby jej ovíval svěží vánek jeho mládí a&#160;zoceloval ho.</p>
			<p class="MLP_text ParaOverride-1">Tak všichni cválali kupředu, a&#160;i když stromy a&#160;křoviska se místy často drala k&#160;sobě a&#160;stavěla se jim do cesty, přesto vždy nalézali cestu, která je vedla ven a&#160;kupředu, hlouběji a&#160;hlouběji do údolí, které bylo kolébkou znovu a&#160;znovu je potkávajícímu potoku.</p>
			<p class="MLP_text ParaOverride-1">Otec, kde jen to cesta umožňovala, cválal s&#160;radostí dívkám po boku a&#160;rozmlouval s&#160;nimi a&#160;laškoval tak a&#160;zase onak. Felix byl tu vpředu u&#160;sester, tu zas vzadu u&#160;přemítavého rytíře.</p>
			<p class="MLP_text ParaOverride-1">Nakonec byl terén tak srázný a&#160;les tak hustý, že pronikali kupředu čím dál obtížněji, až posléze dospěli ke skalisku, které jako kdyby jim zastřelo jakýkoliv další výhled: Ale právě to skalisko bylo cílem, kterého šťastně dosáhli, cílem, o&#160;nějž na svém putování až doposud usilovali; i&#160;to, s&#160;čím se tu měli setkat, bylo každému pohledu zřejmé. V&#160;tom odpoledním slunci seděl na blyštivém balvanu jakýsi starý muž a&#160;hlavu si opíral o&#160;dlaně, jako kdyby dřímal anebo přemýšlel. Po boku mu ležela puška a&#160;dlouhá sukovice. Dívky se zarazily, a&#160;Johanu zjevně popadl divý strach, i&#160;když věděla, že očekávají průvodce. Když se přiblížil jízdní houf, zejména pak váhavé dívky, muž vstal a&#160;obnažil hlavu, když smekl široký stínící klobouk&#160;– sněhobílé vlasy zavlály vstříc dívčím pohledům, ustupovaly z&#160;čela, to bylo vysoké a&#160;krásně klenuté, ale sytě hnědé a&#160;zbrázděné čarami věkovitosti&#160;– vzhlížely k&#160;nim dvě velké upřímné oči, svou černí se podivuhodně odrážely od těch dvou sněhobílých oblouků, které se nad nimi klenuly.&#160;– Na drsných lících tkvěla ošlehanost sluncem, věk a&#160;zdraví.</p>
			<p class="MLP_text ParaOverride-1">Johana už se oprostila ode vší bázně a&#160;něžně opětovala jeho pozdrav, a&#160;když na něj pohlédla podruhé a&#160;potřetí, už se jí nemohl nezamlouvat&#160;– taková prostota mysli a&#160;laskavost se vyjevovala v&#160;celé jeho postavě, jak tu tak stál a&#160;na všechny se díval chytrýma očima.</p>
			<p class="MLP_text ParaOverride-1">Postupně všichni sesedli, a&#160;starý baron přikročil k&#160;muži, který na ně čekal, potřásl mu rukou, kterou mu ten člověk bez váhání podal, a&#160;řekl radostně: „Bůh tě pozdravuj, Gregore, Bůh tě natisíckrát pozdravuj; tak jsme se přece jen ještě jednou za život potkali&#160;– ale, chlapče, zestárli jsme, od té doby, co jsme spolu naposledy lovili v&#160;mladém lese&#160;– zestárli, zestárli.&#160;–&#160;–“</p>
			<p class="MLP_text ParaOverride-1">Zajisté zestárli, to viděli všichni ti mladí, co tu byli s&#160;nimi, stáli stranou a&#160;vesměs upírali zraky na ty dva starce.&#160;– Byl na ně pohled hezký, jak tu stáli, jeden i&#160;druhý tak neuvěřitelně jiní, a&#160;přitom oba tak stejní. Baron, jako obvykle v&#160;černých sametových šatech, ten druhý v&#160;hodně hrubém šedém sukně; baron, ač v&#160;obličeji opálený a&#160;zbrázděný vráskami, přesto téměř jak dívka bílý oproti tmavé hnědi toho druhého, člověk pokojový oproti druhovi polední výhně a&#160;bouří; jeden potomek zbraní, jimž kdysi s&#160;grácií a&#160;vervou vládl a&#160;teď se jimi z&#160;vděku šňořil; ten druhý sourozenec skal poblíž. Sedmdesát let déšť a&#160;sluneční zář nadarmo se snášely na ty dva, jeden i&#160;druhý zvětrali jen trochu&#160;– jeden s&#160;vybraností salónů, druhý s&#160;jemnocitem přírody; oba však jsou krásní a&#160;úctyhodní, oba jsou odrazem velkoryse ustrojené duše, a&#160;na hlavách jim stříbro vlasů spočívá se vší nevinností stáří.</p>
			<p class="MLP_text ParaOverride-1">„Ano,“ opáčil Gregor, „nejspíš jsme o&#160;přehršli let starší. Pane&#160;– vaše hnědé vlasy od té doby taky docela zbělely. Jsem nesmírně rád, že vás ještě jednou vidím, byl jste tenkrát pán přívětivý, vnímavý.“</p>
			<p class="MLP_text ParaOverride-1">„A&#160;ty veselý myslivec, věrný až za hrob. Vidíš, nic jsem nezapomněl, a&#160;jak mi tenkrát ten chlapec o tobě vyprávěl, že tě našel v&#160;lese a&#160;že ho máš hrozně rád, moje staré srdce se zaradovalo a&#160;napadlo mě, ten že asi nezapomněl na otce, a&#160;proto, Gregore, svěřuju ti do ochrany své děti&#160;– Bůh mi vnukl tu myšlenku, abych si vybral tebe co dávného, známého mi přítele a&#160;kamaráda. Vidíš, tady ta dvě děvčata jsou má; budou se ti dojista zamlouvat a&#160;budou si vážit tvé mysli a&#160;ruky, jež budou nad nimi bdít.“</p>
			<p class="MLP_text ParaOverride-1">Oči toho starého muže se zaleskly jak zádumčivým paprskem radosti, když tohle uslyšel, pohled orla upřel na dívky a&#160;řekl: „Jsou to dvě krásné lesní květiny; byla by škoda, kdyby uvadly.“&#160;– A&#160;když se jemu tváří v&#160;tvář setkaly něžné zářivé pohledy těch dvou krásných bytostí, nemohl od nich odtrhnout zrak.</p>
			<p class="MLP_text ParaOverride-1">„Pojď blíž, Johano,“ řekl baron, „a podej ruku tomuhle člověku, bude s&#160;vámi delší dobu žít.“  </p>
			<p class="MLP_text ParaOverride-1">Johana tak okamžitě učinila. Starý muž jí svou ruku podal s&#160;takřka stydlivou váhavostí, a&#160;bylo to podivuhodné spojení, líbezný protiklad, když se její měkká drobná ručka jak holubice schoulila ve skalisku jeho prstů&#160;– i Klarisa mu nevyzvána podala svou krásnou pravici, a&#160;uvítal ho také Felix a&#160;cizí rytíř.</p>
			<p class="MLP_text ParaOverride-1">Starý myslivec měl v&#160;děvčatech zjevné zalíbení; to bylo patrné podle toho, jak baronovi vysvětloval, co všechno zařídil a&#160;podnikl, aby mohli pokračovat v&#160;cestě. Odtud by se koně měli poslat zpátky, jen co se dostaví baronův pověřenec, a&#160;potom pěšky přejdou Jelení Vrchy, na druhé straně už budou čekat dvoumístná nosítka pro mladé dámy. Muži musí s&#160;nimi všichni po svých.</p>
			<p class="MLP_text ParaOverride-1">Ještě když mluvil, už dorazili přes skalisko tři muži, a&#160;uctivě pozdravili barona. Ti byli objednáni. Předali jim vzápětí koně s&#160;pokynem, aby je dopravili zpátky až do Perneku a&#160;tam vyčkali dalších rozkazů. Johana téměř objala svého malého bílého koníka, a&#160;ten, jako kdyby se rmoutil kvůli své paní, šel za vůdcem se smutkem v&#160;očích a&#160;se svěšenou hlavou.</p>
			<p class="MLP_text ParaOverride-1">U&#160;skaliska něco malého pojedli, a&#160;započalo další putování. Už je nechránil otec a&#160;onen cizí jezdec, kterého baron oslovoval vždycky pouze „rytíři“, a&#160;nadále je chránil starý myslivec, ten, kterého baronova pošetilá dcera Johana považovala za hrozného pytláka, co páše neplechu v&#160;onom děsivém lese&#160;– a&#160;na kterého teď hledí očima tak přátelskýma a&#160;dere se za ním do lesa jak do nějaké půvabné zelené pohádky. Dál bylo třeba vyšplhat se už pouze po krátké skalní stezce, pro nosítka neschůdné, a&#160;znovu vyšli na trávník, kde už na ně čekali dva muži s&#160;nosítky. Dívky nastoupily, a&#160;celá skupinka se starým myslivcem v&#160;čele se vydala po cestě, která svírala pravý úhel s&#160;údolím Jeleních Vrchů.</p>
			<p class="MLP_text ParaOverride-1">Odpolední slunce se užuž začalo ukládat k&#160;odpočinku a&#160;snovalo nejedno červené vlákno ve tmavém větvoví jedlí, hopkalo od ratolesti k&#160;ratolesti, chvělo se a&#160;tkalo pavučiny v&#160;rozvětveném zraku malinových a&#160;ostružinových křovisek&#160;– a&#160;vedle toho konopka předla svou píseň jako další teninké zlaté vlákno z&#160;větévky na větévku, vzdálené vršky hor se poklidně slunily, nesčetné jitřní hlasy lesa umlkly, neboť většina ptáků se pilně činila anebo pátrala ve větvích kolkolem. Nejedna mýtina je vzala do náruče a&#160;skýtala jim pohledy na hřbety hor vypínající se napravo a&#160;nalevo a&#160;na jejich údolí, a&#160;jak se to všechno vznáší v&#160;něžně modrém oparu lesa, zvěstovateli jasných dnů, v&#160;němž jemnou sluneční zelení prosvítal nejeden bukový hájek nebo lesní lučina. Kam oko dohlédlo, nespatřovalo obraz jiný než stále týž jas hvozdů, prostírající se na kopcích a&#160;na údolích, rozlévající se až k&#160;výsostně jemné čáře obzoru, který plul v&#160;dálce po nebi, skvící se a&#160;modravý jako jeho bratr oblak. Dokonce když teď v&#160;lese vystoupili na docela holý vršek a&#160;starý Gregor s&#160;obdivuhodnou prozíravostí dal zastavit nosítka, pohled zalétal ještě víc do dáli a&#160;do šíře, ale nebylo vidět jediný proužek, byť jen tenký jako čára, jenž by neměl v&#160;sobě touž panenskost onoho lesa.&#160;– Nezměrný půvab a&#160;vážnost plula a&#160;vznášela se nad těmi spočívajícími smrákavě modrými spoustami.&#160;– Chvilku stáli všichni mlčky, srdce všech jako kdyby vnímala tu slavnostnost a&#160;poklid; v&#160;té lidskou rukou doposud nedotčené tváři přírody tkví totiž jakýsi jemnocit, řekl bych výraz jakési ctnosti, před nímž se duše musí sklonit jako před čímsi cudným a&#160;božským&#160;–&#160;– a&#160;přece to nakonec zase než duše veškerou svou niternou velikost vkládá do podobenství přírody.</p>
			<p class="MLP_text ParaOverride-1">City dívek, jak tu seděly ve svých nosítkách a&#160;jako dva andělíčkové na obraze vyhlížely z&#160;rámu, rozpínaly se a&#160;vznášely vzhůru, a&#160;téměř veškerá starost o&#160;pozemské statky, které zanechaly doma, od nich odpadla&#160;– květy jejich srdcí, oči, rozzářeně hleděly na krásný svět, a&#160;samy byly krásnější než on&#160;– na té úzké plošině musely jedna těsně objímat druhou, a&#160;srdce, která téměř slyšela navzájem svůj tlukot, byly by rády přitiskly k&#160;sobě ještě pevněji, aby si mohly ukázat tu bezhraničnou hojnost lásky a&#160;dobroty, jakou k&#160;sobě pociťovaly.</p>
			<p class="MLP_text ParaOverride-1">Starý Gregor posléze zaklepal dlaní na okraj nosítek a&#160;ukázal doprava do dálky na mohutný vybíhající černomodrý zalesněný hřbet s&#160;šikmými pruhy šedých skalních pásů, které v&#160;tom jiskřivém a&#160;smrákavém povětří arci byly sotva vidět.&#160;– „Vidíte,“ řekl, „to je cíl naší výpravy, a&#160;musíme dnes ještě dorazit ze dvou třetin k&#160;jeho pomezí. Tady to místo má v&#160;sobě cosi zvláštně přítulného, a&#160;věděl jsem, že se vám jistě bude líbit, jenže slunce už se sklání ke stěně, a&#160;musíme zas dál.“</p>
			<p class="MLP_text ParaOverride-1">„Ano, ano,“ pokračoval, když znovu zvedli nosítka a&#160;scházeli druhou stranou lesního vrchu&#160;– „ano, ano, krásné slečny, les je taky krásný, a&#160;leckdy mě napadne, že je snad ještě krásnější než ty krásné zahrady a&#160;pole, co vytvářejí lidé, protože les je taky zahrada, ale zahrada bohatého a&#160;velikého pána, který ji dává vzdělávat tisícerem sloužících; není v&#160;ní jediné býlí, protože ten pán miluje každou bylinu a&#160;cení si jí&#160;– potřebuje také každou pro tisíce svých hostí, leckteří z&#160;nich jsou labužníci a&#160;žádají si něco docela zvláštního.&#160;– Víte, mám tam venku&#160;– je to odsud pár hodin cesty&#160;–, mám tam také pár krav, dost koz, i&#160;pole s&#160;ovsem a&#160;s&#160;ječmenem&#160;– teď je to všechno mého vnuka&#160;– ten se o&#160;všechno stará a&#160;pečuje o&#160;to&#160;–&#160;– ale když jsem si tehdá, před dvaceti, třiceti lety, takhle v&#160;neděli vyšel ze své usedlosti do lesa, jak je široký a&#160;dlouhý, a&#160;šel do něho hlouběji a&#160;hlouběji, a&#160;tak jsem si přemítal o&#160;tom a&#160;o&#160;onom, často jsem ani nedával pozor na nějakou zvěř, to potom byl den milejší, hezčí než celý další týden, a&#160;leckdy mi přišlo, jako kdybych tu slavil krásnější nešpory, než když jdou lidi odpoledne do kostela, ale i než když si zajdou do hospody; protože víte, já si z&#160;lesa domů nosil čím dál lepší svědomí. Ono to ani nemohlo být jinak&#160;– jak jsem byl postupně smělejší a&#160;smělejší a&#160;odvažoval se dál a&#160;dál, a&#160;měl i&#160;víc času, kdyžtě se usedlosti ujal syn Lambrecht&#160;– víte, začal jsem ponenáhlu poslouchat řeči lesa, a&#160;já jim opravdu pozorně naslouchal, a&#160;odhaloval se mi jejich smysl, rozuměl jsem znamením, a&#160;byly to samé nádhery a&#160;tajemnosti a&#160;líbeznosti od velikého zahradníka, a&#160;často mi připadalo, že užuž ho dojista uvidím procházet se někde mezi stromy.&#160;–&#160;– Díváte se na mě divně těma svýma krásnýma očima, slečno&#160;– ale až tu budete žít déle, také se leccos naučíte; protože ty vaše oči jsou krásné a&#160;chytré. Ve všem je tu smysl a&#160;cit; i&#160;kámen se ukládá ke svému sesterskému kameni a&#160;pevně ho svírá, všechno se tu sune a&#160;dere, všechno mluví, všechno vykládá, a&#160;jenom člověk strne, vždycky když zaslechne nějaké slovo.&#160;– Ale ať počká, a&#160;uvidí, že jsou to jen samá milá, dobrá slova.“&#160;–&#160;–</p>
			<p class="MLP_text ParaOverride-1">Johana se tomu starému synu lesa dívala do tváře s&#160;neskrývaným úžasem, a&#160;připadala jí vskutku čím dál krásnější. Mezitím dorazili znovu do údolí k&#160;šumícímu, perlivému potoku, a&#160;Gregor musel přerušit debatování, protože tu zase musel vydat rozkazy stran dalšího putování.</p>
			<p class="MLP_text ParaOverride-1">„Otče, otče,“ řekla Johana tiše, „co jste nám to vzal do spolku za podivuhodného člověka!“</p>
			<p class="MLP_text ParaOverride-1">„Dítě, on je v&#160;téhle osamělé končině klenotem,“ opáčil otec, „nikdo to neví tak málo jako on; často budeš bedlivě naslouchat jeho slovům, jak zvukům stříbrných zvonků, lecčemus se z&#160;nich přiučíš&#160;– a&#160;on vám bude hlasem na poušti, až budete muset žít v&#160;osamění daleko od rodného hnízda. Před lety jsme spolu prožili hodně času, tehdy býval odvážnější a&#160;vášnivější, ale podivuhodné myšlenky, které se mu rodily v&#160;srdci, sálaly z&#160;něho, jak nějaké zvláštní cizokrajné jaro, a&#160;kdykoliv jsme se sami dva za dlouhého odpoledne vydali do daleka na loveckou výpravu a&#160;on zdůvěrněl a&#160;zvedl stavidlo své výmluvnosti a&#160;fantazie, metal kolem sebe květy a&#160;stromy, slunce a&#160;oblaka a&#160;smělá ujištění a&#160;úvahy, až mi to všechno připadalo nejinak, než že se tu předčítá z&#160;nějaké staré krásné poetické knihy. Leckdo se mu poškleboval, a&#160;vůči takovým pramen své výmluvnosti zahradil jak balvany, ale já ho povždy měl rád a&#160;on mě také. To on mi kdysi ukázal to krásné osamělé místo, k&#160;němuž právě teď putujeme a&#160;o&#160;němž možná neví nikdo na světě, a&#160;to on se rovněž ne kvůli penězům a&#160;nějakým podobným cennostem, nýbrž taktéž z&#160;lásky ke mně a&#160;nejnověji i&#160;k&#160;vám, pokud vy ji nepromarníte, rozhodl po dobu, kdy tu budete pobývat, žít s&#160;vámi, aby vám byl nápomocen záštitou svých nepřeberných zkušeností.“</p>
			<p class="MLP_text ParaOverride-1">Ten, o&#160;němž se mluvilo, mezitím opět vyšel do popředí, jako kdyby ho cosi táhlo do blízkosti těch půvabných bytostí, které se mu měly svěřit. Potok, kolem něhož a&#160;jemuž vstříc teď stoupali, nebyl ten jasný lesní proud z&#160;Jelení, nýbrž divoce se řítící zpěněná horská bystřina se zlatě hnědou, průzračnou vodou. Putovali stále při jeho březích, a&#160;muži s&#160;nosítky stoupali z&#160;kamene na kámen tak, jak tu bílé spočívaly roztroušeny na černé rašelinné půdě, vodou vybělené a&#160;oprané. Krajina se mírně zvedala v&#160;ústrety modré stěně lesa, na niž Gregor předtím ukázal. Měli viditelně naspěch; na okraji stěny, která, tak jak se k&#160;ní přibližovali, strměla vzhůru stále větší a&#160;chladnější, v&#160;širokých proudech světélkovaly jim už vstříc pa­prsky večerního slunce a&#160;do daleka kladly slabý červený svit na lesní předprsně na druhé straně. Na studeně modrém východním nebi už čekal půlměsíc. Půda se začínala dosti znatelně zvedat a&#160;byla divočejší a&#160;divočejší. V&#160;cestě jim byl nejeden rozervaný kmen&#160;– nejeden pařez cosi odmrštilo do změti šlahounů a&#160;úponků, kde pak zvolna trouchnivěl; anebo častokrát se prodírali mezi kapradím zvýši člověka nebo mezi křovisky maliní, zhusta obtěžkanými plody, zdaleka viditelnými, jako kdyby někdo přes keře přehodil červené sukno.</p>
			<p class="MLP_text ParaOverride-1">Ježto tu a&#160;tam procházeli opět kolem osiky, jejíž listí, i&#160;když v&#160;celém lese nezavál jediný vánek, se všechno nepřestajně chvělo, řekla Klarisa starochovi, jestli zná a&#160;probádává znamení a&#160;řeč lesů, že možná také ví, pročpak zrovna tenhle strom nikdy nedojde klidu a&#160;jeho listí se pořád musí kývat a&#160;kymácet.</p>
			<p class="MLP_text ParaOverride-1">„Na to jsou dva názory,“ opáčil staroch; „řeknu vám je oba. Má babička, když jsem byl ještě malý chlapec, mi vyprávěla, když ještě Pán putoval po zemi, že se před ním ukláněly všechny stromy, pouze osika ne, proto byla potrestána věčným neklidem, tak aby se při každém závanu větru ulekla a&#160;zachvěla jako onen Věčný Žid, který nikdy nemůže spočinout, takže vnuci a&#160;pravnuci onoho zpupného stromu jsou rozseti po celém světě, bojácné plémě, věčně se třesoucí a&#160;ševelící uprostřed jinak klidných a&#160;samotářských lesů. Proto jsem jako chlapec pohlížel na ten ztrestaný strom vždy s&#160;jistým ostychem, a&#160;jeho věčný neklid mě až trýznil. Ale jednou, byla zrovna svatodušní neděle odpoledne před bouřkou, uviděl jsem (už jsem byl dospělý muž) neobvykle vysoký strom téhle čeledi na jedné prosluněné lesní mýtině, a&#160;všechno jeho listí se ani nepohnulo; tak klidné, tak děsivě strnulé bylo, jako kdyby jej někdo zazdil do povětří a&#160;sama osika ztuhla do podoby tvrdého skla&#160;– ani v&#160;celém lese nebylo pocítit závan větérku a&#160;zaslechnout jediný hlas ptáka, pouze bzukot lesních much oblétal sluncem rozpálené kmeny stromů. Udiveně jsem se podíval na ten strom, a&#160;jak mi své hladké listy napřahoval vstříc jako srdce, na tenkých dlouhých ohebných stoncích, zničehonic mě napadlo ještě něco: Jestli se všechny stromy, pomyslel jsem si, ukláněly před Pánem, činil tak jistě i&#160;tenhle a&#160;jeho bratři; všichni jsou přece jeho stvoření, a&#160;v&#160;pozemských rostlinách není vzdoru a&#160;rouhavosti jako v&#160;lidech, ty jsou prostince poslušny zákonů Páně a&#160;podle nich dospívají do květu a&#160;plodů&#160;– proto se jim nedostává trestu ani odměny, Pán je všechny miluje&#160;– a&#160;chvění osiky pochází než od dlouhých a&#160;jemných stonků, na něž osika své listy upevňuje jako destičky, aby je každý vánek ovanul a&#160;obrátil, čemuž se snaží vyhnout a&#160;otáčejí se, a&#160;posléze se vrací do předchozí polohy. A&#160;tak to také je; ještě často jsem se totiž poté za bezvětrných dnů setkal s&#160;docela klidnými osikami a&#160;zase u&#160;jiných, když se chvěly, zálibně poslouchal jejich tlachání, protože jsem musel napravovat to, že jsem kdysi o&#160;nich smýšlel tak špatně. Proto také je to nad jiné slavnostní chvíle, když i&#160;ona, jinak tak lehkověrná, mlčí, je tomu tak většinou před bouřkou, kdy les už očekává hlas Boží, kdy už přijde a&#160;snese naň potravu.&#160;– Jen se podívejte, milé slečny, jak úzká je pata, jíž stvol nasedá na dřevo a&#160;list na stonek, a&#160;jak ten je tuhý a&#160;pružný&#160;–&#160;– celý ten list je velice krásný.“</p>
			<p class="MLP_text ParaOverride-1">Když tohle řekl, utrhl z&#160;jedné osiky větvičku a&#160;podal ji Klarise.</p>
			<p class="MLP_text ParaOverride-1">„To je znamení, že budeme mít krásnou noc,“ řekl dále, „protože větve jsou náramně čilé; když má v&#160;noci pršet, dopřávají si klid.“</p>
			<p class="MLP_text ParaOverride-1">„Půjdeme na noc?“ zeptala se Johana.</p>
			<p class="MLP_text ParaOverride-1">„A&#160;i kdyby,“ odpověděl myslivec, „tamhle na nebi nás už vítá měsíc, ten dává tolik světla, že ho dobré a&#160;pozorné oči budou mít dost. Ale myslím, že ho ani nebudeme vůbec potřebovat.“</p>
			<p class="MLP_text ParaOverride-1">Listnatých stromů bylo méně a&#160;méně a&#160;vážné jedle a&#160;smrky se ztepile braly vstříc širému pohoří&#160;– rudá zář zmírajícího dne na protějším sedle zvolna vzlínala až k&#160;břitu horstva, a&#160;z&#160;údolí stoupaly modré večerní stíny&#160;– půlměsíc na tom svém už ocelově modrém východním nebi byl minutu od minuty očividně zářivější. Baron se prodíral kapradím a&#160;popínavými rostlinami, aby byl stále vedle nosítek.</p>
			<p class="MLP_text ParaOverride-1">Felix byl celý zabrán do rozhovoru s&#160;rytířem a&#160;dost zaostal. Potok už místy nebylo vůbec vidět a&#160;slyšet, tekl totiž pod hromadami navršených balvanů.</p>
			<p class="MLP_text ParaOverride-1">Putování trvalo ještě asi půl hodiny, tma hustší a&#160;hustší vyhlížela z&#160;hloubi smrkových větví, které se tak draly do popředí, že často se otřely o&#160;nosítka&#160;– vtom se mezi stromy zablesklo jak zářivým stříbrem. Sešli po docela malém svahu a&#160;stanuli u&#160;rozlehlé třpytící se hladiny, v&#160;jejímž středu už plul jemný odlesk měsíce jak nějaký obláček hlupáček. Dívkám uklouzlo tiché užaslé „Ach!“, když uviděly to krásné jezero, v&#160;něco podobného v&#160;takové ohromné výši, do jaké se podle svého mínění vyšplhaly, ani nedoufaly&#160;– úlek jako blesk projel Johaně všemi údy, to je bezpochyby ono čarovné jezero, o&#160;kterém slýchala.&#160;– Vysoké jedle, které se sunuly podle břehu, jako kdyby doslova rostly a&#160;rostly, zvolna a&#160;obřadně si oblékaly jednobarevný talár večerního soumraku a&#160;daly mu splývat z&#160;hlav; tím byly jakoby masivnější a&#160;tedy větší.&#160;– Skalní stěna na druhé straně se stříbřitou šedí rýsovala v&#160;povětří jako jemný fantaskní obraz, kdo ví, zda sama nebyla utkána z&#160;povětří; vypadalo to, jako kdyby se kývala a&#160;skláněla do taktu, ale to byla jen voda, která se kvečeru vlnila.</p>
			<p class="MLP_text ParaOverride-1">Otec pokynul dívkám, ať sestoupí z&#160;nosítek; s&#160;radostí daly vale tomu těsnému přenosnému vězení. U&#160;břehu spočíval vor a&#160;na něm nástavba se sedátky pro všechny. Nastoupili na něj, a&#160;ti dva, co nesli nosítka, a&#160;ještě dva další muži, které zastihli u&#160;voru, zakormidlovali plavidlo na jezero, přímo vstříc skalní stěně. Lesní spousty ustupovaly a&#160;splývaly pohledu do vysoké, husté černozelené hradby, která obklopuje vodu&#160;– skalní stěna se přibližovala a&#160;jako hradba strměla z&#160;jezera tak, že nebylo lze poznat, kde budou moci přistát, ježto nikde nebude kámen zvící dlaně, aby se na něm dalo stát: ovšem k&#160;velikému překvapení v&#160;téhle zemi divů jeden další se dívkám zase už zjevil. A&#160;jak se stěna blížila, jako kdyby couvala a&#160;mezi sebe a&#160;jezero kladla půvabný kus travnaté země, a&#160;na té sličné zeleni dívky uviděly prostorný dřevěný dům, zbudovaný po způsobu horských chat&#160;– a&#160;všechna jeho okna se stříbřitě třpytila pohostinností, slabě zářila svitem bílého rozpukávajícího se růžového poupěte měsíce.</p>
			<p class="MLP_text ParaOverride-1">Cíl výpravy byl tu. Služebné dívek se vrhly ke břehu, líbaly svým půvabným paním ruce a&#160;šaty, celé rozradostnělé, že konečně přijely. Veškeré služebnictvo, které sestávalo ze dvou děveček a&#160;tří čeledínů, před několika dny se sem nadmíru klopotně dopravilo po skalních hřbetech, ježto ještě neznali delší, ale snazší cestu panenským lesem, tu, kterou Gregor pro barona teprve prozkoumal. Přátelsky dívky poděkovaly nosičům nosítek a&#160;veslařům, a&#160;potom baron vzal v&#160;podpaždí Johanu a&#160;rytíř Klarisu, dovedli je po schodech do jakéhosi jídelního pokoje, kde byla pro všechny, i&#160;pro sloužící a&#160;pro nosiče, připravena večeře. Když dojedli a&#160;natisíckrát si všichni navzájem popřáli dobré noci, baron s&#160;pocity sklíčenými i&#160;radostnými dovedl dcery do dvou komnat, které pro ně byly zchystány. Výkřiky překvapení a&#160;dvojí objetí sličnými náručemi mu byly odměnou; až k&#160;nerozeznání se pokoje podobaly těm, které obývaly na Vítkově Kameni. Otec obě políbil na čelo, popřál jim pokojnou dobrou první noc a&#160;vyšel ze dveří&#160;– děvečky poslaly dívky pryč vzápětí –, a&#160;teď, když se dveře zamkly na petlici, tak jako kdyby do té doby jakási zábrana zadržovala ten příval, mocně se provalil: Dívky se vrhly sobě do náruče, jedno srdce zakrývalo druhé, ba zrovna se vkliňovalo jedno do druhého a&#160;něžnou pečeť rtů tiskly na sebe, tak vřele, tak vroucně, se slastí tak až bolestnou jako dva nešťastně a&#160;stejně tak nerozlučně se milující lidé.&#160;–&#160;– Tedy je to pravda, domov, milý rodičovský dům je vydán všanc a&#160;ztracen, veškerý jejich dosavadní život se jim vzdálil, a&#160;ony jako spoluúčinkující vtaženy do pestré pohádky, všechno je nové, všechno neznámé, všechno zvláštní a&#160;tísnivé&#160;– v&#160;hrozícím zmatku není jedné pro druhou jiné opory než vřelé rty, věrné oči a&#160;tlukoucí srdce.</p>
			<p class="MLP_text ParaOverride-1">Ale když dívkám slzy a&#160;něžnosti vyústily v&#160;poklid, vyšly na dřevěnou terasu, kterou měly před okny, a&#160;než se uložily ke spánku, dívaly se ještě do chladné, klidnivé noci. U&#160;nohou jim leželo jezero, nehybně třímající cáry černých stínů a&#160;zářící oblohy jak zkamenělou strusku&#160;– les rozpínal své údy do daleka v&#160;nočním snu, vlhké paprsky měsíce tkaly svou pavučinu od hory k&#160;hoře, a&#160;z&#160;údolí, odkud nejspíš poutníci přišli, vzhlížela vzhůru odpočívající tam mlha.</p>
			<p class="MLP_text ParaOverride-1">Dobrou noc, milá, sličná, strachující se srdce, dobrou noc!</p>
		</div>
</body>
</html>