<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hvozd-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hvozd-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">Lesní jezero</p>
			<p class="MLP_text_bez1radku ParaOverride-1">Uplynulo už hodně dnů a&#160;týdnů&#160;– čekání a&#160;obavy se neposunuly ani o&#160;píď!&#160;– Otcovský dům, kdykoliv jej vyhledali, tyčil se v&#160;okuláru jejich trubice stejně krásný, stejně navýsost pokojné spočívaly za hranicemi jejich lesa obydlené končiny, ačkoliv oni náramně dobře věděli, že tam, kam jejich pohled už nedosáhne, vznáší se válečný dým, a&#160;ten že se může chvíli co chvíli ukázat jim na obzoru.</p>
			<p class="MLP_text ParaOverride-1">Jejich zahrada, les, nijak nedbal toho, co se děje za jeho humny, a&#160;činil se v&#160;díle na tohle léto, ba téměř už je dokonal; protože mírné podzimní slunce už zasmušile vylévalo své světlo na pestré žluté a&#160;rudé podzimní pruhy, které se táhly jemnou modří lesů.&#160;–&#160;– Jednoho dne naše dvě dívky a&#160;Gregor seděli na druhém břehu jezera, přímo naproti jejich domu. Byli od něho dost daleko a&#160;dívali se tam, kde se Plechý vrhá do jezera a&#160;jejich lesní louku odetíná od ostatního kraje. Čeledíni už tři dny byli kdesi na výpravě za potravinami a&#160;večer se čekali nazpět. Slunce toho pozdního léta bylo tak čisté, tak teplé a&#160;tak vybízivé, že se mu srdce s&#160;důvěrou oddávalo&#160;– dvě děvečky se vydaly do hor sbírat ostružiny, a&#160;naše malá skupinka, když ji Gregor převezl přes jezero a&#160;poté vodil po krásných místech končiny, kochala se vlahým povětřím a&#160;příjemně znavena hověla si na jednom velkém kameni, kolem něhož skvěl se jim u&#160;nohou žár rudých podzimních křovisek a&#160;hustého brusinkoví a&#160;blyštěla se dlouhá vlákna babího léta. Dívali se na opuštěný dům a&#160;na šedou kamennou stěnu, a&#160;Gregor, rovněž uchvácený tou slavnostně tichou nádherou, s&#160;níž, tak jako obvykle, přibylo do lesů pozdní léto, vyprávěl jim a&#160;vyprávěl, a&#160;utápěl se v&#160;rozpoložení stále romantičtějším a&#160;trudnomyslnějším.</p>
			<p class="MLP_text ParaOverride-1">Johana se ho zeptala, jak že se stalo, že objevil tohle jezero, ač nikdo neměl o&#160;něčem takovém tak vysoko nahoře ani potuchy a&#160;on sám jim říká, že o&#160;jeho existenci ví asi jen málokdo.</p>
			<p class="MLP_text ParaOverride-1">„Opravdu jen málokdo,“ odpověděl jí staroch, „a také po něm nikdo nepátrá, ježto k&#160;něčemu takovému nemá důvod, a&#160;ti, kdo se o&#160;něm něco málo dozvědí, asi se střeží pídit se po něm, protože je mají za vodstvo čarovné, jež Bůh označil černou barvou pekla a&#160;uložil do té osamělé končiny. A&#160;co se týče té černé barvy, nejspíš tkví její příčina v&#160;tom, že se v&#160;něm zrcadlí temné jedle a&#160;horské vrcholky&#160;– kdyby bylo za hranicemi té končiny někde v&#160;rovině, bylo by tak modré jako tamní rybníky, na které hledí než pustá obloha&#160;– a&#160;pokud jde o&#160;tu osamělou končinu, nevím, zda by je byl Bůh vůbec mohl uložit na místečko krásnější. Znám je už víc než čtyřicet let a&#160;za tu dobu jsem je ukázal jen dvěma lidem; když jsme oba byli ještě mladí, vašemu otci, a&#160;když jsem zestárl, jednomu mladému muži, kterého jsem si oblíbil a&#160;s&#160;nímž jsem skolil hodně zvěře. A&#160;s&#160;tím, jak jsem je objevil, milá slečno, mělo se to tak: Víte, když jsem byl dvanáctiletý, třináctiletý kluk anebo o&#160;něco starší, to bývaly lesy ještě větší a&#160;krásnější než teď.&#160;– Nikde nebylo vidět žádné polomy, ty smutné hřbitovy stromů, protože vedle lesů bylo jen pár chýší a&#160;ty dříví na otop našly pokaždé ještě na polích, jednou tam byl ten, pak zas onen strom, který pokáceli&#160;– a&#160;nebylo ani poznat, že je o&#160;jeden méně. Tenkrát i&#160;jeleni často chodili v&#160;celých stádech na naše louky, a&#160;nebylo potřeba hledat je po lesích, když si chtěl člověk jednoho skolit.&#160;–&#160;–“</p>
			<p class="MLP_text ParaOverride-1">Když tohle řekl, odmlčel se, a&#160;najednou se otočil na Klarisu a&#160;řekl: „Jestli chcete, slečno, jedno z&#160;těch krásných žlutě pruhovaných peroutek, střelím vám tu potvůrku, myslím, že ji dostanu.“ Při tom ukázal do vzduchu, a&#160;dívky uviděly krásné káně, jak se s&#160;rozpjatými křídly vznáší vysoko nad jezerem. Zjevně nemělo rovněž úmysl jiný než se oddávat výjimečně jasnému, vlahému slunečnému podzimnímu povětří; hovělo si na těch svých perutích, vidlici oháňky mělo rozprostřenu jak vějíř, a&#160;plulo a&#160;klouzalo po hrudi svého živlu, opisovalo pomalé kruhy a&#160;figury, a&#160;křídelní pera i&#160;kosinky zhusta půvabně natočené pohupovaly se v&#160;slunečním svitu a&#160;perutě lehce sebou mávly dvakrát, třikrát vždy až po dlouhých přestávkách. Dívky obdivovaly jemnou vznešenost té hry přírody, nikdy doposud neviděly toho mohutného živočicha tak zblízka, a&#160;svorně prosily, aby mu Gregor nijak neubližoval.</p>
			<p class="MLP_text ParaOverride-1">„Arci je to hezká potvůrka,“ opáčil myslivec, „a že mu tamti dole říkají dravec, za to může tak málo jako beránek, jí maso tak jako i&#160;my všichni, a&#160;hledá si potravu tak jako ten beránek, co škubá nevinné rostliny a&#160;kytičky. Dojista je to na světě tak zařízeno, že jedno žije z&#160;druhého. No jen se na něj pořádně podívejte, jak se pomalu otáčí a&#160;obrací a&#160;jak se hrdě nese&#160;– ten od téhle vody jen tak neodletí; viděl jsem dost často, že se rádi vznášejí nad takovými místy, jako kdyby se prohlíželi v&#160;zrcadle. On ale ve skutečnosti jen čeká na různou zvěř a&#160;ptáky, co se přicházejí k&#160;vodě napít.“</p>
			<p class="MLP_text ParaOverride-1">Hodnou chvíli se mlčky dívali na toho ptáka, jak velkým obloukem oblétává jezero a&#160;je stále menší&#160;– jak jej vpravo vysoké jedle zakryly posléze oku&#160;– a&#160;jak poté znovu veliký a&#160;rozlehlý vyplul na temnou oblohu těsně nad nimi. Nakonec, když se jeho křivky a&#160;přímky vytratily kamsi k&#160;protější stěně, opadl i&#160;zájem o&#160;něj, a&#160;Johana se znovu zeptala, jak se vlastně stalo, že Gregor objevil to jezero.</p>
			<p class="MLP_text ParaOverride-1">„Inu bylo to takhle,“ opáčil Gregor, „už jsem vám říkal, že daleko odsud je dům a&#160;pole, a&#160;tam žiju já a&#160;mí vnuci a&#160;žil tam můj otec a&#160;dědeček, a&#160;také jsem vám řekl, že tenkrát bývaly lesy daleko větší než dnes. Tenkrát sem nikdo nepřišel, protože se všichni báli téhle osamělé končiny a&#160;děsili se toho, jak promlouvá ten divoký kraj&#160;– a&#160;byli i&#160;takoví, co mezi nimi kolovala pověst, že někde v&#160;lese je jakási černá kouzelná voda, a&#160;v&#160;té že plují nadpřirozené ryby a&#160;lemuje ji zakletá šedivá kamenná stěna, a&#160;v&#160;ní jsou dlouhé chodby, a&#160;v&#160;těch se to třpytí zlatem a&#160;stříbrem, krásným nádobím a&#160;rudými rubíny jak hlava velkými. Před mnoha stovkami let jeden pohanský král ze Saska, který prchal před pobožným císařem Karlem, zakopal sebe a&#160;své poklady do těchto skal, a&#160;když umíral, začaroval je tak, že dnes člověk neuvidí ani bránu, natož vchod&#160;– jen v&#160;době pašijí, pokud se v&#160;některém křesťanském chrámě o&#160;nich pronese i&#160;jen jediné slovíčko, otevřou se&#160;– to může kdokoli vejít dovnitř a&#160;vzít si, co je mu libo; ale jakmile čas uplyne, zavřou se a&#160;uvězní uvnitř každého, kdo se omešká.“</p>
			<p class="MLP_text ParaOverride-1">Johana se dívala na druhou stranu na stěnu, a&#160;připadalo jí, jako kdyby se skály hýbaly.</p>
			<p class="MLP_text ParaOverride-1">„A&#160;neříkalo se, že se kdysi někdo odvážil dovnitř?“ zeptala se Klarisa.</p>
			<p class="MLP_text ParaOverride-1">„Ach ovšem,“ odvětil myslivec, „vyprávěla mi moje vlastní babička, že je to vskutku pravda, že nedaleko od hory, kde stojí ty tři stolice, leží takové jezero a&#160;že také jednou před mnoha sty lety jeden muž, který hospodařil v&#160;domě v&#160;Žestově u&#160;Želnavy, ale byl to člověk zlořečený a&#160;potměšilý, a&#160;proto také z&#160;jeho statku nic kloudného nemohlo vzejít, a&#160;ten na Velký pátek, kdy se všichni křesťané modlili u&#160;hrobu Páně, vylezl nahoru do skal, a&#160;aby odnesli pokladů víc, vzal s&#160;sebou i&#160;synáčka.&#160;– Když vešli dovnitř, nevinné děcko popadla hrůza, a&#160;volal: ‚Tatínku, tatínku, podívej to žhavé uhlí, pojďme ven!‘&#160;–&#160;– Ale otce zaslepil zlý duch, a&#160;přehrabával se v&#160;rubínech a&#160;převaloval je a&#160;nevnímal čas, až chlapec, jako kdyby ho odvál poryv vichřice, zničehonic stanul na břehu jezera a&#160;zrovna uviděl, jak se skála s&#160;duněním a&#160;rachotem zavírá a&#160;nešťastného otce zaživa zazdila. Chlapce popadl děs, pádil z&#160;hor dolů, jako kdyby mu v&#160;patách uháněly všechny stromy, ale Panna Maria řídila jeho kroky tak, že se šťastně dostal domů. Rostl, byl z&#160;něho člověk s&#160;bázní Boží a&#160;každý Velký pátek se postil, dokud nevzešly hvězdy na nebi&#160;– dostalo se mu požehnání na poli i&#160;ve chlévě. Od té doby nebylo zaslechnout, že někdo pronikl kdysi do hory.“</p>
			<p class="MLP_text ParaOverride-1">Dívali se mlčky na šedou stěnu naproti, a&#160;i Klarise teď připadalo, jako kdyby se hýbala, a&#160;zelené jedle jako kdyby tu stály jako strážci a&#160;šeptaly si mezi sebou.</p>
			<p class="MLP_text ParaOverride-1">Káně bylo pořád ještě vidět v&#160;povětří, mírně kroužilo a&#160;plulo anebo celé vteřiny tkvělo nehnutě tak, jako kdyby bylo okřídlenou lampou zavěšenou v&#160;dómu.</p>
			<p class="MLP_text ParaOverride-1">Gregor znovu zahovořil: „Byl jsem tenkrát kluk, a&#160;babička znala hodně takových příběhů. Je ještě jedna taková hora, na tři hodiny odsud.&#160;– V&#160;pradávných pohanských dobách na ní jednou usedli tři králové a&#160;stanovili hranice tří zemí: Čech, Bavorska a&#160;Rakouska&#160;– do skály byly vytesány tři stolice, a&#160;každý z&#160;králů seděl ve vlastní zemi. Měli hojný doprovod, a&#160;všichni se bavili lovem, a&#160;tak se jednou ti tři muži ocitli u&#160;jezera a&#160;v&#160;té bujarosti se pokusili chytat ryby, a&#160;nastojte, zrovna se jim hrnuli do dlaní pstruzi, červení kolem tlamy a&#160;se skvrnami jak žhnoucími jiskrami, a&#160;muži jich naházeli na pevnou zem celé spousty. Když už se zešeřilo, roznítili oheň, ryby vložili do dvou pánví s&#160;vodou, a&#160;ty postavili na plamen. A&#160;jak tak muži polehávali kolem a&#160;vyšel měsíc a&#160;nastávala krásná noc, voda na pánvích byla vřelejší a&#160;vřelejší a&#160;vařila se a&#160;klokotala, ale ryby v&#160;ní nezašly, naopak byly veselejší a&#160;veselejší&#160;– a&#160;najednou ve stromech povstal sykot a&#160;hukot, až si mysleli, že se kácí les, a&#160;jezero šumělo, jako kdyby na něm vál vítr, a&#160;přesto se nepohnula jediná větev a&#160;nevzedmula jediná vlna, a&#160;na obloze nebyl jediný mrak, a&#160;pod hladinou jako kdyby se ozývaly mumlavé hlasy: Nejsou všechny doma&#160;– doma… Muže obestřel strach, a&#160;všechny ryby hodili do vody. V&#160;tu chvíli bylo ticho, a&#160;na nebi tkvěl nádherný měsíc. Oni však celou noc proseděli na tom jednom kameni a&#160;neříkali nic, protože se velice báli, a&#160;když nastal den, kvapně odešli a&#160;všechno oznámili králům, a&#160;ti ihned odjeli a&#160;prokleli ten les, aby byl osamělý už na věky věků.“</p>
			<p class="MLP_text ParaOverride-1">Mlčel a&#160;dívky také.</p>
			<p class="MLP_text ParaOverride-1">„Víte, krásné slečny,“ zahovořil zas po chvíli, „to všechno mi tehdy docela zvláštně rejdilo v&#160;kostech, a&#160;s&#160;hrůzou a&#160;toužebně jsem se od té doby vždy díval tam nahoru na ten modrý les, jak se tajemný a&#160;nedohledný táhne do dáli a&#160;lemuje ta krásná zářivá nebesa. Umínil jsem si, že jakmile ze mě bude muž, vyjdu si k&#160;tomu krásnému, kouzelnému jezeru a&#160;k&#160;té pohanské stěně. Můj otec a&#160;všichni lidé se mi vysmívali a&#160;prohlašovali, že s&#160;tou vodou je to čirá báj a&#160;bláznivina; ale víte, ježto jsem postupně poznával les a&#160;viděl, jak je podivuhodný, a&#160;že lidé vůbec neměli zapotřebí vplétat do něho nějaké své báje&#160;– a&#160;ježto jsem na svých toulkách potkal nejeden čirý potůček, a&#160;všechny stékaly z&#160;jednoho bodu těch všech výšin a&#160;zřetelně a&#160;s&#160;dětským žvatláním a&#160;bubláním vyprávěly o&#160;svém otci&#160;–, stoupal jsem nahoru, a&#160;víte vy co, vyšel jsem na místě, kde právě sedíme, a&#160;rázem jsem uviděl tu krásnou, líbeznou vodu.“</p>
			<p class="MLP_text ParaOverride-1">„A&#160;neobešel vás strach a&#160;hrůza?“ zeptala se Johana.</p>
			<p class="MLP_text ParaOverride-1">„Strach?“ opáčil staroch. „Strach?&#160;– Radost jsem měl z&#160;toho krásného místa, protože jsem navíc velice dobře věděl, že les nepůsobí žádné odpudivé zázraky, jaké by rádi působili lidé nevraživí a&#160;popudliví, kdyby byli všemocní, nýbrž jen a&#160;jen tiché a&#160;nenápadné, ale o&#160;to nesmírnější, jaké lidé ani nechápou, a&#160;proto lesu přibásňují ty své neotesanosti. Les koná své divy za pomoci trochy vody a&#160;země a&#160;za pomoci vzduchu a&#160;slunečního svitu. Jinak tu nebylo nikdy nic jiného a&#160;nikdo jiný, to mi věřte. I&#160;na hoře se třemi stolicemi jsem byl&#160;– nikdy tam neseděl žádný král, tak málo jako tu kdy někdo rybařil. Ano, možná tam jsou ty tři kamenné stolice, ale ne prosté, rovné a&#160;vyhlazené jako ty dřevěné ve vašem domě, nýbrž obrovské a&#160;zbrázděné rýhami a&#160;rozsedlinami; pracovaly na&#160;nich lehké prsty deště, a&#160;ztesávaly je měkké, avšak neustávající truhlářské nástroje povětří a&#160;slunce.&#160;– Seděl jsem na nich a&#160;hodiny jsem se díval na končiny obývané lidmi&#160;– a&#160;protože jsem v&#160;nich často pobýval, dobře jsem poznal, že to všechno je pouze dílo Boží a&#160;ne lidské, jako o&#160;díle lidském se o&#160;nich zmiňuje pouze pověst. Lidé mohou obdivovat než to, co sami vytvořili, a&#160;nedokáží uvažovat o&#160;ničem než jako o&#160;čemsi, co je vytvořeno pro ně. Jestliže Bůh obdařil lidi větším nadáním, vyžaduje také od nich více&#160;– ale proto ještě nemiluje méně jejich další sourozence, živočichy a&#160;rostliny; daroval jim obydlí, jaká jsou člověku odepřena, výšiny hor, rozlehlost lesů, nesmírné moře a&#160;širé pouště&#160;– tam, a&#160;byť by tam jediné oko nedohlédlo, rozvěšuje své hvězdy, obdařuje je nádherou jejich oděvů, prostírá jejich stůl, zdobí je rozmanitými nadáními a&#160;přichází a&#160;prochází se mezi nimi, zrovna tak jako to činí tady a&#160;mezi lidmi, ty miluje rovněž, ačkoliv ti mu, jak mě začasté napadlo, zneužívají jeho živočichy a&#160;rostliny, protože ve své zpupnosti se šalebně domnívají, že oni jsou jedineční a&#160;ve své prostoduchosti se nikdy nevypraví do říší a&#160;obydlí živočichů a&#160;rostlin, aby poznávali jejich řeč a&#160;podstatu.&#160;–&#160;–“</p>
			<p class="MLP_text ParaOverride-1">Ještě když takhle promlouval, na druhé straně stěny pohanského krále vyšlehl lehký blesk, a&#160;káně se jako šíp zřítilo rovnou do vody&#160;– za chvilku už po útesovité stěně projel i&#160;výstřel a&#160;domumlával od hvozdu ke hvozdu.</p>
			<p class="MLP_text ParaOverride-1">Dívky se celé polekané vymrštily, a&#160;Gregor upřeně zíral na druhou stranu, jako kdyby chtěl tu tvrdou stěnu očima provrtat.</p>
			<p class="MLP_text ParaOverride-1">V&#160;mrtvém tichu lesů to, jak se povětří otřáslo, bylo až děsivé&#160;–&#160;– a&#160;znovu bylo mrtvé ticho a&#160;nic se nehnulo tak jako předtím; i&#160;mrtvola káněte poklidně spočívala na témž místě na hladině. Ubíhaly minuty čekání, plné strachu: protože kdo to mohl být?!</p>
			<p class="MLP_text ParaOverride-1">„Vidíte něco?“ zašeptala Johana a&#160;hlas se jí chvěl.</p>
			<p class="MLP_text ParaOverride-1">„Ne,“ odpověděl myslivec,&#160;„ten výstřel vyšel tam od těch kmenů, co se zlomily o&#160;jezerní stěnu a&#160;leží na břehu, ale nevidím nikoho.“</p>
			<p class="MLP_text ParaOverride-1">„Měli bychom se honemhonem přeplavit na druhou stranu,“ měla za to Klarisa, „dům je docela prázdný&#160;– není v&#160;něm živáčka.“</p>
			<p class="MLP_text ParaOverride-1">„To vůbec ne, milé dítě,“ řekl myslivec, „jestli tu číhá nějaké nebezpečí, byli bychom v&#160;domě špatnou posádkou. Jděte do kabinky na voru, já plavidlo vyvesluji krapítek na jezero, a&#160;zastavíme tam načas. Skrčím se za kmenem pažení a&#160;rozhlédnu se po druhé straně, a&#160;počkáme, jak to ten chlap udělá, aby vylovil tu potvůrku z&#160;vody.“</p>
			<p class="MLP_text ParaOverride-1">Ale čekali marně. Ubíhala minuta za minutou. Klidně jako nějaký zavražděný král leželo káně na hladině, s&#160;rouchem sesmeklým a&#160;s&#160;tou svou ptačí okrasou spečenou&#160;– kouř z&#160;výstřelu se dávno již rozptýlil, a&#160;jejich opuštěné obydlí, zářící v&#160;půvabném odpoledním světle, hledělo na ně z&#160;druhého břehu. Neozval se jediný zvuk, a&#160;ať se oči upíraly na výběžek Plechého jakkoli usilovně&#160;– nic tam nebylo vidět, jen změť vybledlých zřícených stromů a&#160;jejich větve, jak vysílají dlouhé bílé zášlehy na temnou vodní hladinu.</p>
			<p class="MLP_text ParaOverride-1">Gregor už pomalu zvedal dlaně, aby se chopil vesel a&#160;zvolna se přeplavil blíž k&#160;ptákovi.</p>
			<p class="MLP_text ParaOverride-1">„Třeba už jsou čeledíni zpátky,“ prohlásila Klarisa.</p>
			<p class="MLP_text ParaOverride-1">„Ta rána nevyšla z&#160;žádné naší pušky,“ řekl Gregor.</p>
			<p class="MLP_text ParaOverride-1">V&#160;tu chvíli uviděli na dřevěné terase domu dvě děvečky, které byly v&#160;útesech stěny a&#160;na březích v&#160;suti sbírat ostružiny. Nejspíš měly za to, že ten výstřel byl Gregorův, a&#160;pořád ukazovaly směrem k&#160;jednomu místu, možná poněvadž si myslely, že z&#160;plavidla není pták vidět.</p>
			<p class="MLP_text ParaOverride-1">Jezero a&#160;les nepřestávaly být klidné, tak jak byly po celý den. Slunce, bílá žhnoucí koule světla, spočívalo už na okraji skalní stěny; širé stíny se nad domem a&#160;nad trávníkem vysunovaly na jezero, to bylo hladké a&#160;černé, jen na lodi spočívalo znavené odpolední světlo, a&#160;stejně tak byl jako nějaký bílý bod ozářen mrtvý pták, a&#160;jako zelenorudý třpyt obtékalo světlo smrkovou oboru. Mezitím, jak se stále víc blížili k&#160;tomu zvířeti, připluli k&#160;bahnitému břehu, tam, kde se válela změť kmenů, tak těsně, že bylo rozeznat každou sebemenší větvičku, ba v&#160;tom tichém povětří i&#160;vodě bylo dokonce zřetelně vidět, když nějaká ta žába, co se slunila, z&#160;kmene skočila do vody a&#160;rozvířila lehké kruhy vln téměř až k&#160;voru. Ale nebylo zahlédnout nejmenší náznak nějakého člověka, takže stále víc nabývalo na pravděpodobnosti přesvědčení, že to se jenom nějaký střelec čirou náhodou ocitl tak hluboko v&#160;lese a&#160;zabloudil k&#160;jezeru, zkoušel na tom opeřenci svůj ostrý zrak a&#160;pak, když zahlédl plavidlo a&#160;dům, protože byl pověrčivý, vzal nohy na ramena, zejména když nemohl nevidět, že se loď pohybuje, ale nespatřil na ní jediného člověka. Konečně&#160;– díky několika pomalým záběrům vesel&#160;– přiblížili se k&#160;živočichovi natolik, že jej Gregor tyčí s&#160;hákem mohl přitáhnout a&#160;vylovit. Byl to zvláštní pohled, jak ty dlouhé perutě, z&#160;nichž jen crče­lo, ochable visí k&#160;zemi, jak mokrá slepená péra odhalují svalnatou stavbu těla a&#160;vyjevují ránu, jež mířila doprostřed hrudi. Gregor ji vzápětí prozkoumal a&#160;nástrojem ze své lovecké brašny vyňal z&#160;ní velice drobnou kulku.&#160;– Johana sebou vyděšeně škubla&#160;– a&#160;i Klarisa se zrakem napjatým a&#160;se srdcem bušícím zahleděla se myslivci do tváře&#160;– ten však nehnul brvou, poklidně uložil kulku k&#160;ostatním do svého koženého měšce&#160;– ba dokonce jak dlouhý tak široký vztyčil se na voru a&#160;bez rozpaků se plavil k&#160;přístavišti; dorazili tam navečer.</p>
			<p class="MLP_text ParaOverride-1">Když vyšli na břeh, zeptala se Klarisa, co že si Gregor o&#160;tom všem myslí.</p>
			<p class="MLP_text ParaOverride-1">„Já toho střelce arci znám,“ řekl; „po světě pobíhá lecjaký blázen&#160;– a&#160;nejspíš je mezi nimi jeden velký&#160;–&#160;– od něho vám nebezpečí nehrozí&#160;–&#160;– nemýlím se, já tu kulku znám&#160;– ale je bezdůvodné a&#160;pošetilé, proč tu ten člověk tak asi je&#160;–&#160;– slunce svítí na ješitnost a&#160;pošetilost.&#160;– Spatřil jsem už dny mnohé, a&#160;takový je člověk: Pídí se po třpytu, a&#160;chce chytit bludičku.&#160;–&#160;–“</p>
			<p class="MLP_text ParaOverride-1">„Ach Bože! Vy víte víc, než nám hodláte říci,“ vyhrkla Johana ustrašeně.</p>
			<p class="MLP_text ParaOverride-1">„Říkal jsem vám, slečno, že můžete být bez starosti&#160;– ano, možná znám toho člověka, i když mi je nepochopitelné, proč je tady&#160;– on pořád tropí cosi, co nemá účel ani smysl, usiluje o&#160;nedosažitelné. Leckdy toužil po tom, zastrčit si za klobouk sluneční svit a&#160;obejmout večerní červánky; naprší hodně kapek, než člověk nabude rozumu, a&#160;uplynou léta, než člověk zmoudří. Nenaléhejte, děti moje, nehrozí vám nebezpečí&#160;– a&#160;kdybych něco věděl a&#160;chtěl to před vámi utajit, mé zuby byly by zamčeny pevněji než kamenné brány onoho pohanského pokladu, a&#160;ty žádný železný trám nezdolá. Spěte klidně&#160;– každičký vlas na mé hlavě je vám strážcem&#160;– miluji vás, jste dobré a&#160;nevinné a&#160;skoro tak sličné jako Marta.“&#160;–&#160;–&#160;–</p>
			<p class="MLP_text ParaOverride-1">Kolem tvrdých úst mu při této vzpomínce zřetelně zaškubalo, ale okamžitě mluvil dál: „Miluji vašeho otce a&#160;v&#160;budoucnu budu tohleto místečko milovat ještě víc než dřív, až sem zas jednou přijdu, dům už dávno tu stát nebude, válka dojde svého konce a&#160;váš zámek vás zase přijme do svých zdí. Buďte bez starosti, mé milé dcerušky, a&#160;spěte sladce jako před mnoha lety ve svých dětských postýlkách.“</p>
			<p class="MLP_text ParaOverride-1">Dívky na něj pohlížely dojatě a&#160;úzkostně, jak tak před ním stály s&#160;rukama propletenýma, a&#160;nejspíš jim připadalo téměř děsivé, ač stanul už na nejzazší hranici vysokého věku, že přesto mluví o&#160;plánech a&#160;o&#160;časech, které nastanou až za mnoho let. Johana se marně snažila tlumit úzkostné myšlenky, které jí vzlínaly v&#160;nitru a&#160;které se neodvažovala vyslovit.</p>
			<p class="MLP_text ParaOverride-1">„Podívejte, tam vychází krvavě rudý měsíc v&#160;úplňku,“ znovu zahovořil Gregor, „jen pohleďte na to chmurné, sličné světlo, jak se rozžehuje na kraji lesa a&#160;jak téměř už viditelně dlouhé stíny toulají se po jezeru&#160;– viděl jsem to už stokrát a&#160;stokrát&#160;– ale pořád se mi to líbí&#160;– vždycky jsem si myslel o&#160;měsíčním světle své&#160;– je to kouzelné světlo.“</p>
			<p class="MLP_text ParaOverride-1">„Bolestně krásné světlo,“ řekla Klarisa.</p>
			<p class="MLP_text ParaOverride-1"><span class="CharOverride-1">„</span>A&#160;nikde je neuzříte krásné tak jako v&#160;lese,“ dál mluvil Gregor; „nejednu noc jsem je viděl, jak dřímá nad hvozdy, když jsem chodíval po kopcích&#160;– to se všechno lesklo a&#160;třpytilo a&#160;blyštělo tak poklidně, že jsem si leccos pomyslel o&#160;tom, jak je to zařízeno, že v&#160;noci se procházejí po nebi ty blyštivé kotouče&#160;– ale k&#160;užitku je to očividně; protože podívejte, když tam tak nahoře tkví rovnou nad lesy a&#160;do široka a&#160;do daleka rozlévá své světlo po větvích&#160;– jak se radují uprostřed toho nočního světla a&#160;rozestírají listy a&#160;jehličí, tak jak se rozprostře dlaň, a&#160;za Svaté noci, kdy na svět přichází Pán, promlouvají spolu&#160;–&#160;–&#160;– jděte spát, děti, jděte spát&#160;– nehrozí vám vůbec žádné nebezpečí; musím tu vyčkat čeledínů, abych k&#160;nim převesloval s&#160;vorem, až dají znamení. A&#160;vy,“ řekl děvečkám, jež tam stály, „popadněte toho opeřence a&#160;pečlivě ho usušte, snad bude ještě možné trochu obnovit krásu jeho peří.“</p>
			<p class="MLP_text ParaOverride-1">„Dobrou noc, otče,“ řekla Klarisa.</p>
			<p class="MLP_text ParaOverride-1">„Dobrou noc, dcero,“ opáčil stařec.</p>
			<p class="MLP_text ParaOverride-1">A&#160;s&#160;tím sestry vyšly po schodišti do své komnaty, srdce plná obav a&#160;očekávání, a&#160;když dojedly skrovnou večeři, svlékly se a&#160;propustily děvečku, zamkly se starostlivě na dvojitý zámek i&#160;na petlici, sesedly se na posteli a&#160;mluvily ještě o&#160;lecčems a&#160;o&#160;kdečem, konejšily se a&#160;ujišťovaly se o&#160;své náklonnosti, i&#160;o&#160;tom, že se ráno zase budou dívat na Vítkův Kámen a&#160;že už se nikdy nevydají na procházku bez dalekohledu. A&#160;tak žvatlaly a&#160;tlachaly ještě dlouho, dokud rudý kotouč měsíce vznášející se vysoko nad okrajem matičky Země dávno nezezlátl a&#160;Johana neusnula sestře na hrudi jako děcko.</p>
			<p class="MLP_text ParaOverride-1">Klarisa ji jemně spustila na podušku a&#160;sama se rovněž vydala na lože&#160;– ještě do počínajících snů slyšela výskot vracejících se čeledínů na druhé straně jezera a&#160;šplouchání odplouvajícího Gregora, který se pro ně vydal.</p>
			<p class="MLP_text ParaOverride-1">Pak se jí na sličná víčka snesl hluboký, pevný klid.</p>
		</div>
</body>
</html>