<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hvozd-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hvozd-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">Lesní trosky</p>
			<p class="MLP_text_bez1radku ParaOverride-1">Na zeleném pastvisku se tyčila mohutná čtyřhranná věž, obklopená rozpadajícími se hradbami. Neměla střechu, a&#160;v&#160;jejích vnějších zdech nebyly jediné dveře, zrovna tak jak vypadá dneska&#160;– ale neměla ještě na sobě tu zvětralou šedou barvu obnažených kamenných zdí jako dnes, nýbrž byla ještě oděná omítkou a&#160;vápnem, jen její čistota byla pošpiněna skvrnami od požáru, vycházejícími z&#160;oken a&#160;mířícími vzhůru jako ohony komet. I&#160;na vnějším zdivu byla patrná nejedna hluboká jizva. Trávník kolem dokola se vytratil a&#160;podobal se udusanému mlatu zbrázděnému hlubokými stopami po kolech, tu a&#160;tam se na něm válel zuhelnatělý strom anebo trosky neznámých nástrojů. Na to místo smrti shlíželo výsostné ticho a&#160;jasná obloha s&#160;přívětivým listopadovým sluncem. Nikde kolem ani pomyšlení na nějakého nepřítele, ale na hodinu odtud v&#160;okolí nebyla jediná další živoucí bytost; chýše byly spálené, a&#160;obec Frymburk ležela v&#160;troskách. Nicméně z&#160;rozvaliny k&#160;temnému nebi stoupal tenký modrý pruh dýmu, jako kdyby tu zříceninu obývala nějaká lidská bytost. Ba dokonce bylo vidět, jak po pastvisku, které sice nebylo zasněžené, zato umrzlé na kost, k&#160;troskám kvapně cválá nějaký rytíř. Pobídl koně dokořán zejícím průjezdem, přivázal jej, když seskočil, k&#160;tyči jedné železné okenní mříže, z&#160;jejíž římsy jako nějaký špinavý led ještě viselo roztavené sklo, pak se rychle otočil a&#160;zpola zasutou branou pronikl dovnitř do věže. Tady, vypálenými dveřmi a&#160;okny, zíraly na něj chodby a&#160;komnaty, připadaly mu hrůzně cizí, a&#160;z&#160;těch slují vál mu vstříc nehostinný vzduch. Přesto záhy objevil dřevěné schodiště, ztesané z&#160;kmenů dosud čerstvých a&#160;pokryté přitlučenými fošnami. Vyšel po něm nahoru a&#160;ocitl se v&#160;chodbě a&#160;v&#160;předpokoji, jehož strop se nezřítil. Jak tak rázoval temnou chodbou, uviděl nějakého starocha, jak tu stojí, ale nevšímal si ho a&#160;zaklepal na dveře u&#160;komnaty. Otevřenou špehýrkou u&#160;dveří zahlédl ženskou tvář.</p>
			<p class="MLP_text ParaOverride-1">„Zuzano,“ řekl neznámý mírně, „mohu vejít?“ Děvečka hned otevřela dveře, provedla ho komnatou a&#160;otevřela mu na druhé straně ještě jedny dveře, které vedly do dalšího pokoje. Vešel.</p>
			<p class="MLP_text ParaOverride-1">Ihned vstala jedna ze dvou černě oděných postav, které tam seděly, a&#160;pokročila mu vstříc se slovy: „Buďte nám z&#160;celého srdce vítán, rytíři.“</p>
			<p class="MLP_text ParaOverride-1">Upřel své tmavé oči, které se tklivě leskly, na její bledé rysy&#160;–&#160;– ano, to Klarisa stála před ním a&#160;po její sličné postavě ve vlnách splýval černý smuteční šat. Stranou seděla Johana&#160;– tvář bílá jako z&#160;alabastru se ze závoje z&#160;černého flóru dívala na rytíře, a&#160;kapky, které jí proudily na líce, hnaly se rychleji, od chvíle, co ho uviděla a&#160;snažila se vypravit ze sebe cosi, čím by ho pozdravila. I&#160;on s&#160;chmurně sličným výrazem, který vyjadřoval jeho bytost, stál několik chvil beze slova a&#160;pohlížel na okno zalepené špatným papírem, neschopen vyloudit ze sebe hlásku, ježto i&#160;Klarisa mlčela a&#160;její ústa a&#160;řasy sebou marně škubaly, aby zadržely slzy. Přistrčila mu křeslo, ale přikročil k&#160;Johaně a&#160;vzal ji za ruku a&#160;svou ji jemně a&#160;pevně tiskl.</p>
			<p class="MLP_text ParaOverride-1">„Protože jste prostě tady,“ řekla konečně a&#160;zavzlykala, „protože prostě je tu konečně nějaký člověk.“</p>
			<p class="MLP_text ParaOverride-1">„Nehněvejte se na mě,“ opáčil jí, „jsem volný teprve pět dnů, a&#160;ty jsem téměř bez ustání jel a&#160;jel a&#160;pídil se po vás.“</p>
			<p class="MLP_text ParaOverride-1">„Tak vy jste byl v&#160;zajetí?“</p>
			<p class="MLP_text ParaOverride-1">„Byl jsem v&#160;zajetí, jinak byste nebyly tak dlouho bez pomoci&#160;– teď jsem ale tady a&#160;naléhavě vás prosím, vezměte všechno, co jsem a&#160;co mám, sobě ku pomoci a&#160;k&#160;službám. Můj hrad na Dunaji je sice také vypálený a&#160;ještě zřícenější než tenhle&#160;– ale to nic, nepotřebuji ho a&#160;nepostavím ho, dřív než bude v&#160;zemi mír. Ale něco prostředků jsem si uschoval, a&#160;ty ze všeho nejdřív použijeme na to, abychom tenhle váš dům uvedli do poněkud útulnějšího stavu. Sem už tak lehko nepřítel nepřijde; přesun byl totiž navýsost obtížný a&#160;jeho výsledky jsou nicotné. Všichni teď trčí v&#160;zimních ubytovnách.“</p>
			<p class="MLP_text ParaOverride-1">S&#160;bolestně přívětivým třpytem v&#160;upřímných očích mu Klarisa podala ruku a&#160;řekla: „Takže zase už přicházíte první jako vždy, abyste pomohl, vy, vůči němuž jsem vždycky byla tak nevděčná.“</p>
			<p class="MLP_text ParaOverride-1">„Toho teď nedbejte, Klariso,“ opáčil s&#160;kalně se blyštícíma očima, „na to nehleďte, to je pryč, a&#160;já jsem pouze váš příbuzný a&#160;bratr&#160;– jak bych to byl mohl kdy tušit.&#160;– Kdybyste bývala vůči všem trochu důvěřivější, nikdy bych vás nebyl trápil a&#160;neucházel se o&#160;vás, a&#160;nejspíš by asi nedošlo k&#160;tomu, co se vposledku stalo.&#160;–&#160;–“</p>
			<p class="MLP_text ParaOverride-1">„Tak vy víte&#160;– –?“</p>
			<p class="MLP_text ParaOverride-1">„Vím, Klariso, vím.&#160;–&#160;– –“</p>
			<p class="MLP_text ParaOverride-1">„I&#160;on&#160;– je to tak&#160;– i&#160;on!?“</p>
			<p class="MLP_text ParaOverride-1">„I&#160;on.“</p>
			<p class="MLP_text ParaOverride-1">Klarisina tvář sebou prudce zaškubala a&#160;lapala po dechu; nezměrný žal jí spočíval na lících, ba dokonce cosi jako zlost, když obrátila zrak k&#160;oknu jako k&#160;nějaké slepé obloze&#160;– a&#160;celé vteřiny strnule zírala, protože zápasila.&#160;– </p>
			<p class="MLP_text ParaOverride-1">Ještě jí bylo v&#160;rysech postřehnout málem něco jako šklebný výsměch, hrůza pohledět, když se tváří otočila zpátky a&#160;téměř klidně řekla: „Rytíři, pokud víte něco bližšího, řekněte nám to, vyprávějte nám to, my víme pouze jediné&#160;–&#160;– řekněte, rytíři, odkud víte cosi bližšího?“</p>
			<p class="MLP_text ParaOverride-1">„Byl jsem u&#160;toho.“</p>
			<p class="MLP_text ParaOverride-1">„Vy jste byl u&#160;toho, Bruno?“ vykřikla Johana a&#160;vymrštila se. „Vy jste byl u&#160;toho, Bruno,“ vyhrkla tak žalostně, jak toho byla v&#160;duši vůbec schopná.&#160;– „Pro Boha živého, řekněte, jak to bylo, vyprávějte&#160;– sejměte mi ze srdce to hrozné břímě; jako kdyby mi bylo lehčeji na duši, kdybych věděla všechno.“</p>
			<p class="MLP_text ParaOverride-1">Ježto byl Bruno nerozhodný, váhal, řekla Klarisa: „Rytíři, buďte milosrdný a&#160;vyprávějte.“</p>
			<p class="MLP_text ParaOverride-1">„To les,“ spustil, „byl vlastně tím neštěstím. – Váš dům&#160;–&#160;– prstem by se ho nikdo nedotkl&#160;– setnina se měla pohybovat daleko nalevo od něho&#160;– jenže Gallas vyslal Völkera, a&#160;mě s&#160;ním na mou žádost, abychom tam v&#160;lese (táhne se napravo odsud k&#160;údolí Vltavy) vystavěli náspy a&#160;odrazili nepřítele. Nešťastní obyvatelé Frymburku, co tam museli kopat, celý život budou vzpomínat na násepní les a&#160;to slovo připomínat vnukům a&#160;pravnukům; byl totiž jejich a&#160;naše neštěstí. Předpovídal jsem, jak to dopadne, a&#160;ještě den předtím jsem prosil vašeho otce, ať vydá hrad a&#160;uteče se k&#160;vám; ale on ten návrh rozhořčeně zavrhl, kdyžtě houf císařských posádkou hájil hrad pod jeho velením. Švédové s&#160;hlaholivými písněmi jak zástup poutníků bezelstně postupovali krásným lesem k&#160;hradu.&#160;–&#160;– Bylo strašné dívat se, když se rozptýlila hradba kouře z&#160;našich pušek, jak vrávorají nazpět jejich rozervané a&#160;krvácející rojnice. Už se nikdo neodvážil další zteče, krátkozrací mezi námi jásali, ale ještě tu noc jsme viděli, jak hoří Frymburk, a&#160;dalšího dne, kdy oddíly narostly, v&#160;hrozném vraždění byly náspy dobyty. Naši se rozprchli jako roztříštěné sklo; část se jich kvapně dala k&#160;Vítkově Kameni, já s&#160;nimi. Ach Klariso, všechno mohlo dopadnout ještě dobře. První nápor umíněně prahnoucí po vítězství byl odražen&#160;– uplynul už týden&#160;– a&#160;ještě jeden&#160;– nepřítel mezitím už zchladl a&#160;uznal, že mu vlastně na tom domě téměř vůbec nezáleží, musel si jen zachovat zdání cti a&#160;ochotně nabídl ruku k&#160;vyjednávání. Tu jsme jednoho krásného jitra uviděli, jak jakýsi mladý muž v&#160;nádherných šatech cválá řadami obléhatelů, jako kdyby to byl nový velitel a&#160;vydával rozkazy.“&#160;– Klarisa s&#160;pootevřenými ústy, bez dechu, s&#160;napjatýma lačnícíma očima, jen poslouchala.&#160;– „Nechápali jsme, co zamýšlí; všichni vůdci, v&#160;čele se Sturem, stáli před ním celí uctiví. Na ten den bylo zrovna sjednáno příměří. Druhého dne ráno tentýž muž&#160;– ach, měli jsme za to, že jede na výzvědy&#160;– cválal neobvykle blízko kolem hradeb; a&#160;jak tomu leckdy náhoda chce, spadla mu přilba&#160;– v&#160;tu chvíli se mu po šíji vyřinul zrovna příval plavých kučer.&#160;–&#160;–</p>
			<p class="MLP_text ParaOverride-1">Byla to zaslepenost, anebo to byl zlý osud, který se měl naplnit, nechápali jsme jinochova znamení, jak tak před námi cválal, ba váš otec se na něj dlouho nepohnutě díval a&#160;bylo vidět, že je navýsost překvapený&#160;– a&#160;viděl jsem, jak mu zvolna stoupá ruměnec do tváří, až temně žhnuly jak hněvným požárem. Nepronesl jediné slůvko a&#160;jedním vzmachem mrštil kopí na toho jezdce, a&#160;neuvážil, že na tu vzdálenost nemůže nikoho zasáhnout&#160;– a&#160;ono také nezasáhlo, nebohé slabé nevinné kopí&#160;– ovšem to kopí bylo znamením pro nejedno další, které pak od nás vylétlo; a&#160;také jsme zaslechli za sebou rachocení našich dvou hákovnic. Ze Švédů jsme uviděli už jen to, jak jich bezpočet vyrazil, aby vzali jezdce mezi sebe, jak ten klesá k&#160;zemi&#160;– a&#160;pak, než jsme vůbec dokázali přijít zase k&#160;sobě&#160;–&#160;– už se útočilo tady, tam, všude&#160;– ze švédské strany tak zuřivě jako nikdy&#160;– kouř, že nebylo na tři kroky rozeznat tváře&#160;–&#160;– Klariso, slyšíte?“</p>
			<p class="MLP_text ParaOverride-1">„Dál, dál,“ řekla úzkostně nakloněná dopředu. </p>
			<p class="MLP_text ParaOverride-1">„Dál už nic není&#160;– hrad hořel, museli jsme vyrazit ven&#160;–&#160;–&#160;– byl jsem raněn, ztratil jsem vědomí, zajali mě.“</p>
			<p class="MLP_text ParaOverride-1">„A…??“&#160;–&#160;–&#160;–</p>
			<p class="MLP_text ParaOverride-1">„Klariso&#160;– Johano&#160;–&#160;– sám Sture dal oba, jeho i&#160;chlapce, s&#160;vojenskými poctami pochovat pod kamennou deskou před oltářem kostela svatého Tomáše, ten arci rovněž vyhořel&#160;– a&#160;já, protože jsem byl zraněný a&#160;neozbrojený, dostal jsem svolení být obřadu přítomen.“</p>
			<p class="MLP_text ParaOverride-1">„A&#160;já,“ vyhrkla Klarisa a&#160;klesla zpátky do křesla, „to já jsem zabila otce a&#160;bratra,“ oběma dlaněmi si zakrývala oči a&#160;vypukla v&#160;divoké vzlyky, až se jí celé tělo třáslo. Johana, sama téměř bez sil, a&#160;krásná jako zesnulý anděl, přesto přese všechno vzápětí vstala a&#160;přitiskla si Klarisu na hruď, její hlavu si položila na srdce a&#160;nechala ji, ať se vypláče, a&#160;svými dlaněmi něžně objala její a&#160;zkrápěla ji svými horkými slzami.</p>
			<p class="MLP_text ParaOverride-1">Rytíř si vytřel vláhu z&#160;krásných tmavých očí a&#160;stál tu v&#160;hlubokém žalu, ale nelitoval, že svým vyprávěním vyvolal žal jejich; protože nejspíš dobře věděl, že v&#160;patách těm slzám, jakkoli jsou srdcervoucí, přijde úleva, nevýslovně slastnější a&#160;prospěšnější než jejich někdejší otupělá odevzdanost. A&#160;také záhy ustalo první křečovité vzlykání, a&#160;už pouhé tiché, sotva slyšitelné štkaní ševelilo mrtvolně tichým ztemnělým pokojem a&#160;posléze ani to už ne. Klarisa, bezmocná, poddajná, spočívala jak děcko na srdci Johaně, která ji pevně svírala tak jako předtím&#160;– a&#160;jakkoliv trpké byly slzy, které oběma prýštily z&#160;očí, tekly teď lehce, hojně a&#160;jakoby samy od sebe, ba dokonce mírně sladké jako poslední krev usmrceného stvoření.</p>
			<p class="MLP_text ParaOverride-1">Konečně, po dlouhém tichu, Klarisa opět znaveně a&#160;zjasněně pozvedla hlavu a&#160;oči k&#160;rytíři a&#160;řekla tiše: „Bruno, také nám řekněte, kde je druhý hrob, a&#160;jak…?“ Hlas se jí poznovu zajíkl.</p>
			<p class="MLP_text ParaOverride-1">„Nepátrejte, Klariso; kdo rozmotá tu změť oné chvíle?&#160;–&#160;– Měl v&#160;hrudi kulku, nejspíš z&#160;některé z&#160;našich dvou hákovnic, jeho tělo odnesli, kam&#160;– to nevím. Teprve u&#160;Švédů jsem se dozvěděl, že přijel jako prostředník, že navrhl a&#160;prosadil, aby císařská posádka mohla volně odejít a&#160;aby vašeho otce nechali v&#160;domě a&#160;neobtěžovali ho.&#160;–&#160;– Jeho smrtí propukla ta bouře&#160;– Sture a&#160;všichni ho velice milovali.“</p>
			<p class="MLP_text ParaOverride-1">„Všichni ho velice milovali,“ řekla a&#160;téměř to žvatlala, jak ji bolelo nitro, „všichni ho velice milovali&#160;–&#160;–&#160;– ach, ty krásná, krásná, ty nešťastná lesní louko!!“ Znovu skryla hlavu Johaně na srdci a&#160;téměř dětsky bojácně pronesla: „Johano, ty se hněváš&#160;– Johano, mám tě ráda, teď jen tebe&#160;–&#160;– ach dítě moje, měj mě ty zas ráda.“</p>
			<p class="MLP_text ParaOverride-1">Johana v&#160;té přemíře žalu a&#160;něžnosti ani nevěděla, co má dělat; přitiskla sestru k&#160;sobě, objala ji jednou rukou a&#160;druhou ji hladila po zářivých vlasech, jako se konejší k&#160;smrti zarmoucené děti&#160;–&#160;– ona sama, na smrt sklíčená, čerpala sílu jen ještě větší sklíčeností sestřinou, kterou se chystala mírnit. Rytíři však řekla tiše: „Už nic nevyprávějte.“</p>
			<p class="MLP_text ParaOverride-1">Ten v&#160;bolesti sklonil hlavu dopředu a&#160;ztemnělýma, od slz rozechvělýma očima se díval na to sličné stvoření, co se mu tratilo před očima, stvoření, které tak dlouho miloval, po němž tak dlouho prahlo jeho srdce; a&#160;to teď se užuž trhalo soucitem, a&#160;připadalo mu, jako kdyby se s&#160;ním podlaha komnaty točila. Hodlal opatrně vyjít z&#160;pokoje, aby poskytl sestrám čas, ale Klarisa uslyšela jeho kroky, náhle vzhlédla a&#160;řekla: „Bruno, nechoďte pryč, venku je taková tma, a&#160;my nemáme nikoho než jednoho starocha a&#160;jeho vnuka&#160;–&#160;– Bruno, dejte nám udělat okno.“</p>
			<p class="MLP_text ParaOverride-1">„Dáme udělat všechno, všechno, Klariso. Poslyšte, ještě dnes odjedu za dělníky, dáme na několik komnat na zimu posadit střechu, udělat okna, dveře, schody, všechno&#160;– přivezeme vaše knihy, abyste v&#160;klidu mohla čekat na zimu.“</p>
			<p class="MLP_text ParaOverride-1">„My teď v&#160;klidu čekáme na všechno,“ řekla a&#160;znovu si uložila tvář na Johanino rámě.</p>
			<p class="MLP_text ParaOverride-1">Rytíř tiše vyšel z&#160;komnaty. Promluvil s&#160;Gregorem, s&#160;Raimundem a&#160;s&#160;děvečkami, a&#160;po nějaké době ho bylo zahlédnout, jak zase už cválá po šedé zmrzlé zemi.</p>
			<p class="MLP_text ParaOverride-1">Zbudovala se nouzová střecha, vrata, schody, komnaty se znovu zařídily, ale hrad pořád vypadal jako zřícenina. Roky přicházely a&#160;odcházely, a&#160;hrad pořád vypadal jak zřícenina. Všechna znamení Ronalda oklamala, a&#160;válka, namísto aby skončila, táhla se ještě roky a&#160;roky, ale u&#160;Vítkova Kamene už se nikdy neukázal nepřítel; někteří věděli, co hrad znamenal pro Ronalda, jiní neznali ani Ronalda, ani tvrz.</p>
			<p class="MLP_text ParaOverride-1">Sestry tu nadále bydlely, obě nesezdány; z&#160;Johany byla teď vznešená slečna, ryzí a&#160;přísná, a&#160;měla jen jednu vášeň, lásku k&#160;sestře. Klarisa dál a&#160;stále milovala a&#160;chovala v&#160;srdci Ronalda; ve zlatých hvězdách spatřovala jeho vlasy, v&#160;modré obloze jeho oči, a&#160;když jednou náhoda jim přivála na hrad tu pohádkovou báseň britského pěvce, často jej pak viděla jako sličného, skřítkovi podobného chlapce s&#160;plavými kučerami, jak se vznáší v&#160;povětří na svém voze, liliový stvol v&#160;pravé ruce, jí vstříc, čekající Titanii. I&#160;když jí pak už bylo osmdesát let a&#160;dávno byla klidná a&#160;veselá, nedovedla si ho představit jinak&#160;– dokonce když se jí o&#160;něm zdálo, že je živ a&#160;přichází&#160;–, než že vchází dovnitř jako sličný jinoch s&#160;plavými kučerami a&#160;láskyplně na ni pohlíží. Na podivný zchátralý hrad chodilo jen málo lidí, pouze jeden jediný rytíř sem tu a&#160;tam přicválal.</p>
			<p class="MLP_text ParaOverride-1">Jednoho dne ani on nepřijel&#160;– zemřel. Že sestry posléze byly už velice staré, to se vědělo až do dob nejnovějších, a&#160;pastýř ukazoval jejich komůrky, ale nikdo na světě nezná jejich hrob; je v&#160;rozpadlém kostele svatého Tomáše, anebo ho kryje jeden z&#160;těch šedých kamenů na hradě, po nichž teď lezou kozy?&#160;– Hrad už po nich neměl obyvatel.</p>
			<p class="MLP_text ParaOverride-1">Na západě leží a&#160;mlčí nezměrné lesy, líbezně divoké jako kdy předtím. Gregor lesní dům zapálil a&#160;na to místo rozsypal lesní semena; javory, buky, smrky a&#160;další stromy, které stály na lesní louce, měly početné potomstvo a&#160;porostly celé to místo, takže povstala znovu hluboká, panenská pustina jako kdysi a&#160;jaká je tu ještě dnes.</p>
			<p class="MLP_text _idGenParaOverride-1">Často bylo zahlédnout, jak po lese chodí jakýsi starý muž&#160;– jako stín&#160;–, ale jediný člověk nedokáže říci přesně, kdy tu ještě chodil a&#160;kdy pak už nechodil.</p>
		</div>
</body>
</html>