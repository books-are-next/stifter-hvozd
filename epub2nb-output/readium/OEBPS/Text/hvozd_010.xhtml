<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hvozd-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hvozd-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">Lesní skála</p>
			<p class="MLP_text_bez1radku ParaOverride-1">A<span class="CharOverride-2">&#160;</span>nad lesem opět vládl dávný klid.&#160;–&#160;– Občas, když stříbrná loď, oblak, osamocen putuje modrým povětřím, dole se nad lesem sune stín, a&#160;pak zase nad ním v&#160;celé šíři tkví totéž pevné světlo&#160;–&#160;– anebo když ocelová šeď pozdního podzimu pevně spočívá na celé kopuli nebes, vystřelí z&#160;něho jeden sluneční paprsek a&#160;na dalekém bukovém svahu políbí jednu zlatou skvrnku, která se sune k&#160;okraji a&#160;jím neviděna vchází do povětří, a&#160;poté je stejná šeď široko daleko a&#160;všude. A&#160;takové to bylo se sestrami.</p>
			<p class="MLP_text ParaOverride-1">Slunce znovu vycházela a&#160;zapadala, ale byla stále kratší a&#160;chladnější. Gregor činil rozmanitá opatření. Vrata na kůlech bývala postupně zas dokořán, nezamykala se ani nezavírala na kliku, a&#160;dívky se mohly zase už vydávat po louce, kam se jim zachtělo, a&#160;také to dělaly.&#160;– U&#160;domu se pozvolna sbírala jedna vrstva palivového dříví za druhou, schraňovali je tu čeledíni z&#160;darů lesa; Gregor totiž nedopustil, aby se kácely čerstvé stromy&#160;– na zdech se splétal mechový krov&#160;– zimní šaty domu.&#160;– Dostavovala se už jemná, těžkopádná dcera té pozdní roční doby, mlha, a&#160;často, když sestry seděly u&#160;stále ještě sluncem vyhřáté stěny skal a&#160;vychutnávaly ojedinělé zářivé okamžiky dne, na druhé straně plula a&#160;předla, buď sunula pavučiny nad jezerem a&#160;údolími, anebo spřádala dohromady stříbrné ostrůvky a&#160;ten a&#160;onen kousek lesa do podivuhodné barevné změti běli a&#160;šedi a&#160;rudého žáru podzimních lesů; do toho se mísilo slunce a&#160;vpřádalo do té strakatiny horké, doběla roztavené blesky a&#160;chladné, vlhké modré stíny, až z&#160;toho všeho povstával řinoucí se jas, krásnější a&#160;niternější než veškeré barvy jara a&#160;léta. A&#160;když dívky pak na to všechno mlčky pohlížely, tiše vedle nich cosi zaševelilo, a&#160;k&#160;nohám se jim snesl jeden nebo dva krvavě rudé listy z&#160;ptáčnice. Seděly tu a&#160;dívaly se na to představení, samy podzimně posmutnělé, tušící, jak majestátní tu asi je zima, když se na ni ta jejich samota chystá s&#160;takovou obřadností a&#160;tak tiše. V&#160;domě se skládaly háky, lopaty, sněžnice, sáně a&#160;další nářadí a&#160;nástroje, aby obyvatelé nezapadali sněhem anebo aby je sněhové spousty neodřízly od světa.</p>
			<p class="MLP_text ParaOverride-1">Zvláštní je člověk, ještě zvláštnější jeho srdce. Jak jednotvárně ubíhaly dny v&#160;lese jeden po druhém, tehdy než přijel Ronald! Den co den tytéž barvy, tytéž hlasy, tatáž obřadnost a&#160;na jezeře totéž bezvětří, že začasté jako kdyby tonuli v&#160;nudě&#160;– a&#160;teď se Klarise nad srdcem přehnala sprška, ba příval slasti, tryskající z&#160;onoho nepochopitelného citu, kterým Stvořitel svazuje ona dvě pohlaví, aby blažená sloužila jeho cíli&#160;– ale přesto jí nepřipadalo, že by snad byla blažená, ba připadalo jí, jako kdyby ty jednotvárné dny předtím byly šťastnější než ty současné a&#160;jako kdyby si tehdy jeden druhého vážil a&#160;měli se v&#160;lásce víc.&#160;– Téměř se žalem se ohlížela na ty časy, kdy se s&#160;Gregorem a&#160;s&#160;Johanou procházela po tom a&#160;po onom místě v&#160;lese a&#160;nevinně tlachala, sama tak nevinná jako sestra a&#160;stařec, kteří o&#160;ní tak krásně smýšleli, a&#160;večer se s&#160;Johanou škádlila a&#160;poučovala ji a&#160;usínala s&#160;ní, s&#160;tou, jejíž prostinké srdce mělo ji za poklad a&#160;bohatství této země&#160;–&#160;– a&#160;teď: v&#160;srdci nosí těžký, slastný cit, jen pomíjí ty dvě bytosti po jejím boku, jinak tak milované, a&#160;prahne po komsi cizím a&#160;prahne po stupňování vlastního blaženství.&#160;–&#160;– Ach, posvátné zlato svědomí, jak rychle a&#160;jak rozkošně trestáš srdce, které počíná sobečtět.</p>
			<p class="MLP_text ParaOverride-1">Johana, jakkoliv ji zrovna zahlcovalo všechno, čím jí sestra prokazovala svou lásku, a&#160;možná právě proto, nadmíru dobře cítila, že o&#160;cosi přichází&#160;– ne o&#160;sestřinu lásku, ta byla přece ještě větší a&#160;něžnější, ne o&#160;to, co pro sebe navzájem dělaly a&#160;jak pro sebe žily, to bylo takové jako kdy předtím&#160;– o&#160;co tedy? Nevěděla to; ale bylo to tu, to cosi cizí a&#160;neoprávněné, co se jí vleklo srdcem jako cosi mrtvého&#160;– milovala Klarisu ještě vášnivěji než dřív, protože v&#160;ní budila soucit, ale často ji jako dítě přepadal domovský stesk po minulosti a&#160;ten se občas vynořil i&#160;při nejnicotnějších příležitostech, jež arci byly několika vlákny spjaty s&#160;dávnými časy, které jediné byly krásné a&#160;prosté. Tak jednoho dne nad jezerem procházeli jedním zásekem a&#160;vyšli na prostranství s&#160;břízami, kam se v&#160;létě utíkávali před vedrem; to místo ústilo totiž do skalního záhybu, od něhož se odrážely žhavé sluneční paprsky. Teď vlahé pozdní léto jak sladké mléko oblévalo ty bílé kmeny a&#160;ojedinělé zlatě žluté listy na nich; proudilo tu tepleji a&#160;mazlivěji než na kterémkoli jiném místě, a&#160;jak tak rázovali kupředu, zpozorovali, a&#160;to bylo v&#160;podzimu tak pozdním věru zvláštní, celou sbírku krásných velkých motýlů, kterým se podle jejich čtyř tmavých, skoro černých křídel se žlutými pruhy na okrajích říkalo černopláštníci, jinak však též babočky osikové, dílem seděli na bílých kmenech, jak se pídili po skrovném slunci a&#160;podle způsobu těchhle živočichů si na něm slastně hověli, když křídla zvolna rozprostírali a&#160;zase skládali&#160;– anebo se s&#160;neslyšným máváním křídel třepetali kolem kmenů, na kterých seděli další. Dívky se překvapeně zastavily a&#160;dívaly se na to podivuhodné představení. Jemné pláště byly ze sametu tak měkkého, nedotčeného, pruhy tak svěže tmavě žluté, až Johana v&#160;tu chvíli vyhrkla: „Ach, vy podvedení nebožáci, vy jste se sešli ještě ve svém dětském pokojíku; teplé podzimní slunce tady na tom prostranství vás šalebně vylákalo ven, a&#160;teď jste tu, nezvyklí neznámí na tomhle slunci, líně máváte křídly v&#160;tom nepravém jaru a&#160;jistě jste velice hladoví; protože kde jsou květiny a&#160;kde vůně a&#160;kde bzučivé společenství, které vám slibovalo srdce vašeho housenkového žití a&#160;o&#160;nichž snil váš spánek kukly.&#160;– Všechno to přijde, ale to vy už budete dávno umrzlí.“</p>
			<p class="MLP_text ParaOverride-1">„To se mýlíte, slečno,“ vpadl jí do řeči starý myslivec, „přijde jenom na to, jestli se spáří nebo ne. Tihle malí živočichové umřou brzo po své svatbě, a&#160;já jsem často nacházel matku viset mrtvou na stejné větvi, na kterou kdysi nakladla vajíčka. Pokud se ale nespáří, pak ztuhnou a&#160;podívejme, skrčené v&#160;nějaké té skalní štěrbině, často zmrzlé v&#160;ledu a&#160;ve sněhu, přečkají ty křehké bytůstky drsnou zimu lesa a&#160;dožijí se pak svého slibovaného jara. Neviděly jste snad někdy už při prvním pohledu slunce, když ještě není ze země venku téměř jediné stéblo a&#160;tráva, letět motýla s&#160;vybledlými, roztřepenými křídly jak nějaký loňský zvětralý list?&#160;– To je takový, co přečkal zimu.“</p>
			<p class="MLP_text ParaOverride-1">Ale Johana neodpověděla; co staroch říkal, padalo jí do srdce jako kámen; skoro ji bolelo, že sama nic neříká a&#160;dívá se za nebohou sestrou, která šla před nimi a&#160;myšlenky již dávno odvrátila od motýlů.</p>
			<p class="MLP_text ParaOverride-1">„Ti u&#160;nás doma v&#160;zahradě jsou ale taky o&#160;hodně veselejší a&#160;krásnější,“ řekla posléze Gregorovi, „jinak by si jich a&#160;naší debaty Klarisa víc všímala.“</p>
			<p class="MLP_text ParaOverride-1">Ale do očí jí vhrkla krůpěj slzy.</p>
			<p class="MLP_text ParaOverride-1">Gregor mlčel a&#160;kroutil hlavou.</p>
			<p class="MLP_text ParaOverride-1">Už jednou dříve, když o&#160;tom ani nevěděla, všiml si, že jí cosi tíží srdce. Důvodem byli dva vrabci. Když totiž jednou Johana po obědě vyšla na terasu sypat drobty slepicím, zpozorovala mezi nimi dva ty lidumilné ptáčky, jak s&#160;nedočkavým hladem zobou zrnka, která tu byla pro slepice. Johana se vylekala málem radostně, protože měla za to, že nemohli přiletět odjinud než z&#160;otcovského domu, a&#160;přepadl ji takový stesk, že se málem rozplakala!! „Gregore, nevyhánějte je,“ zahlaholila na něj dolů, „ať se najedí k&#160;obědu, než se zas vydají na tu dlouhou cestu.“</p>
			<p class="MLP_text ParaOverride-1">„Ti necestují,“ odpověděl Gregor, „jsou tu už tři dny. Tenhle pták hledá člověka a&#160;nachází ho dokonce v&#160;takovéhle pustině, aby mohl bydlet v&#160;jeho domě. Jestli tu budeme přes zimu, tihle tu jistě zůstanou taky.“</p>
			<p class="MLP_text ParaOverride-1">Johana se něžně dívala dolů a&#160;sypala drobty a&#160;lila slzy&#160;– nevěděla, proč má srdce stísněné.&#160;–&#160;– Ty předvídavá nevinnosti!&#160;– zářivě bílý seraf tvé sesterské lásky připadal si sklíčený tím, který svými temnými perutěmi mává v&#160;sestřině srdci.</p>
			<p class="MLP_text ParaOverride-1">A&#160;přesto vešla dovnitř a&#160;vytáhla Klarisu ven, aby jí ukázala vrabce.</p>
			<p class="MLP_text ParaOverride-1">Gregor „své děti“ vodil tak jako předtím a&#160;jako vždy po lesích a&#160;ukazoval jim všeobecné zbrojení na zimu, dlouhobradý mech na větvích bříz a&#160;jedlí, poletující lesní semena, která vklouzávala pod vyprahlý povlak trav a&#160;listí, jak padají poslední maliny a&#160;jak vadnou ty, jejichž čas se ještě nenaplnil; ukazoval jim na větvích mezi listy už teď budoucí jarní pupeny v&#160;jejich hnědých krunýřích. Pokolení smrků se tyčila nezměněná, zahalená do chmurně zelených plášťů, a&#160;vyčkávala led a&#160;sníh, a&#160;duby své šustivé listí pevně držely v&#160;tisících tuhých prstů. Ano, Gregor jim už líčil budoucí zimní krásu: v&#160;jasných dnech blyštění a&#160;třpyt, zářivost, zrcadlení tady a&#160;tam a&#160;nahoře a&#160;dole, celý les jediný prolamovaný ledový palác, jemný jako krajkoví jejího šatu, ba tisíckrát jemnější, visící z&#160;větve na větev, pak rachot, když se sněhové a&#160;ledové břímě zlomí a&#160;zatřese pevným studeným povětřím&#160;– anebo když v&#160;noci sedí při světle v&#160;teplé jizbě, kolem domu nezavěje vánek, nahoře však se sune vlahý vítr, až lesy vzdychají a&#160;oni až do postelí slyší vzdálené vanutí a&#160;svištění anebo vrzání a&#160;hrkání odírajících se kmenů a&#160;od skály pukání a&#160;padání laviny&#160;– anebo na jaře, kdy nově narozené potoky po nocích všude kolem šplouchají z&#160;výšin a&#160;tušivě dorážejí na sluch&#160;–&#160;–&#160;– není roční doby, kdy neviděl nádheru lesa.</p>
			<p class="MLP_text ParaOverride-1">Básnil a&#160;za putování vyprávěl jako dřív a&#160;nadšeně se vmýšlel do fantasknosti a&#160;citů toho pustého kraje tak jako dřív, jenže básnickému slovu se teď nedostávalo básnického ucha; protože ve své prostotě nevěděl, že Klarisa daleko častěji než on myslí na Ronalda a&#160;Johana na Klarisu. Zato však, pokud se mu nějaké takové ucho otevřelo, jeho slova padala do srdcí vnímavějších, zmámenějších a&#160;loudila z&#160;nich květy, větší, temnější, voňavější než kdy předtím.</p>
			<p class="MLP_text ParaOverride-1">Od otce už dlouho nepřišla žádná zpráva, Gregorův vnuk také nedorazil, a&#160;k&#160;jejich znepokojení celou oblohu už více než čtrnáct dnů halil závoj, takže se nemohli podívat na Vítkův Kámen.</p>
			<p class="MLP_text ParaOverride-1">Už nebylo zaslechnout sýkory, tytam byly kvíčaly, a&#160;takřka den co den se po šedivé obloze táhlo šedivé přadeno stěhovavých hus, které putovaly na jih.</p>
			<p class="MLP_text ParaOverride-1">Často, když se nad jezerem snášela noční mlha, obrovité paže stínů sahaly po sobě, dole u&#160;vody se tyčily jakési beztvaré černé věci a&#160;mírný kotouč měsíce po vší té perlově skvoucí zdobnosti rozléval kalnou nadýchnutou žluť, ta krásná dvojice seděla už ve vytopeném pokoji, jehož okny světlo jejich lampy tkalo zlatá vlákna do stříbřité noci oné mlhy, a&#160;Klarisa veškeré své milování a&#160;doufání vlévala do tónů harfy, a&#160;Johana na ni láskyplně a&#160;soucitně pohlížela, a&#160;v&#160;srdci si myslela: Ach, tohle není dobré&#160;– tuším to, tohle není dobré…</p>
			<p class="MLP_text ParaOverride-1">„Jak je krásný, a&#160;jak půvabně mluví naším jazykem,“ řekla náhle Klarisa.</p>
			<p class="MLP_text ParaOverride-1">„Ale,“ opáčila Johana, „jednoho dne odejde a&#160;bude hrdinou, jak říkají, bude tedy prolévat lidskou krev tak jako ostatní, a&#160;nebude se ptát po důvodu, jen když to bude dobrodružné a&#160;nebezpečné, a&#160;to si teprve bude připadat veliký a&#160;důstojný. I&#160;když, jak říkáš, doposud mu nelpí na rukou ani kapička německé krve, nevíme, jestli to už tak není v&#160;téhle chvíli, kdy tu spolu mluvíme, anebo to tak nebude zítra nebo pozítří&#160;–&#160;– je to drsná, násilnická nádeničina&#160;– ach, jak já je nenávidím, ty mužské!“</p>
			<p class="MLP_text ParaOverride-1">Klarisa se blaženě usmála a&#160;něžně zavrtěla hlavou.</p>
			<p class="MLP_text ParaOverride-1">Konečně nastal večer, jaký na rozdíl od svých šedivých předchůdců byl tak průzračný a&#160;tak chladný jak ze zlata ulitá kopule a&#160;tyčil se nad lesem a&#160;nepřestal se tyčit, ba v&#160;noci se naplnil překypující spoustou hvězd, až by si člověk myslel, že nemají dost místa a&#160;jedna se strká s&#160;druhou.</p>
			<p class="MLP_text ParaOverride-1">Poté přišla velmi chladná noc, a&#160;když vyšlo slunce, celý les byl pokryt bílou jinovatkou, žhnul a&#160;blyštěl se bezpočtem bílých záblesků, tak hustých, jako kdyby se na něj v&#160;noci snesla veškerá hvězdná obloha.</p>
			<p class="MLP_text ParaOverride-1">Gregor nedovolil, aby vyrazili za jinovatky a&#160;v&#160;ranním vlhku, nýbrž až k&#160;polednímu, když po té neobyčejně chladné noci přišlo neobvykle jasné slunce, vydali se na cestu k&#160;vytoužené Plešné skále.</p>
			<p class="MLP_text ParaOverride-1">Už tam hodně dlouho nebyli. Jak se les změnil!&#160;– Až k&#160;velmi daleké modři táhla se bledá červeň a&#160;žluť podzimu, prodírala se smrákavou temnotou jehličnatých lesů jako slabé krvavé proužky, a&#160;všechno bylo klidné, málem odevzdaně vyčkávající, až je zakryje sníh. Pouze obloha, milá a&#160;čirá jako kdysi, bez jediného mráčku, sunula se nad tou mlčenlivou lesní tklivostí. Johana na okraji lesa vůbec nenašla tu malou modrou krychličku, jakkoli napínala zrak a&#160;jakkoli byl podzimní vzduch jasný a&#160;téměř neskutečný. Jako obvyk­le zaměřovala trubici Klarisa&#160;–&#160;– ale ani ona zámek nenacházela, posunovala a&#160;posunovala přístroj po lemu lesa a&#160;zase zpátky, viděla dobře jí známé ohyby a&#160;přímky, jimž poblíž by zámek měl být&#160;–&#160;– konečně se ta záhada vysvětlila: I&#160;když jinak nikde na celé obloze, na vzdáleném lesním lemu spočíval malý mráček právě tam, kde by měly vidět otcovský dům. Gregor měl za to, že by měli trochu počkat, třeba se brzy rozplyne, pokud to není jako na podzim často, že se začne v&#160;jednom jediném nepatrném místečku mlha přibližovat jako pomíjivý obláček, co si tak visí, až se rychle zvětší a&#160;nakonec zahalí celé velké kusy lesa. Pokud je to takhle, počasí nazítří bude jistě špatné, a&#160;pak tu vyčkávají marně.</p>
			<p class="MLP_text ParaOverride-1">Čekali.&#160;–</p>
			<p class="MLP_text ParaOverride-1">Ale mráček se nijak zvlášť nezvětšoval ani se nescvrkával, a&#160;stařec nakonec až i&#160;naléhal, aby celou záležitost pro dnešek vzdali, ježto odpoledne jsou teď už dost krátká a&#160;oni budou přece jen po­třebovat dvě hodiny na to, aby dorazili domů. Zítra podle všech příznaků bude dojista den ještě krásnější, a&#160;Gregor je pak vyvede nahoru co nejdřív. Ještě tak třikrát čtyřikrát se podívali do přístroje, ale bez úspěchu, a&#160;nakonec se s&#160;tím místem neradi a&#160;neklidní rozžehnali.&#160;– Dorazili domů. Nad temnými večerně svěžími lesními výšinami se i&#160;dnes klenula táž zlatá, divukrásná kopule jako včera, a&#160;nastalo pak totéž hemžení hvězd jako včera, ale bylo skoro ještě hustší, jako kdyby celá obloha se snášela v&#160;tichém zářivém sněžení, z&#160;čehož staroch věstil den ještě jasnější.</p>
			<p class="MLP_text ParaOverride-1">Všichni se uložili k&#160;odpočinku. Gregor strávil těžkou, strasti­plnou noc.</p>
			<p class="MLP_text ParaOverride-1">Konečně nastalo ráno. Stejné zrcadlově jasné slunce vzešlo na oblohu jako včera a&#160;ozářilo jinovatku, která listí i&#160;trávu chvatně poháněla vstříc naprostému stařectví a&#160;upadání. Dívky na Gregora naléhaly, ale ten jim kázal vyčkat čistého poledního povětří.</p>
			<p class="MLP_text ParaOverride-1">Konečně vyrazili, znovu je vedlo slunce téměř horké. Jak stoupali vzhůru, dobře viděli, jaké zpustošení napáchal mráz, jak listy, které ještě zbyly, visely na křoviscích rzivě hnědé nebo krvavě rudé nebo zežloutlé a&#160;jak kapradiny a&#160;listy malin, borůvek a&#160;ostružin a&#160;vytáhlé stvoly zvadle visely jako uvařené.</p>
			<p class="MLP_text ParaOverride-1">Johana byla na vrcholu skály první a&#160;vyrazila hlasitý jásot; v&#160;tom průzračně čistém povětří, tak jasném, jako kdyby tu vůbec ani nebylo, na okraji lesa stála jejich milovaná krychlička, už ji nezakrýval jediný -mráček, tak zřetelně se tam tyčila, jako kdyby Johana měla rozeznat její jednotlivé části prostým okem, a&#160;obloha byla tak plná jemného lesku, jako kdyby ji někdo vytesal z&#160;jednoho jediného dra­hokamu.</p>
			<p class="MLP_text ParaOverride-1">Klarisa mezitím upevnila trubici a&#160;zaměřila ji. Najednou však ustoupila dozadu a&#160;s&#160;podivným výrazem upřela oči na Gregora. Johana okamžitě přikročila k&#160;okuláru, krychle byla v&#160;něm, ale podívejme se, neměla střechu, a&#160;na zdech byly neznámé černé skvrny. I&#160;ona ucouvla&#160;– ale jako kdyby to byl nějaký směšný fantom, který vzápětí určitě zmizí, hned zas oko přitiskla k&#160;okuláru, jenže ve stejném mírném povětří tkvěl týž obraz, osvětlený mírným sluncem, klidný, strnulý, až děsuplně zřetelný&#160;– a&#160;nad ním se klenul blyštivý, bujaře zářný den – jenom se vzduch trochu zachvíval, jak napínala zrak a&#160;dívala se do přístroje; což bylo ovšem tím, že jí srdce bušilo a&#160;oko se jí roztřáslo.</p>
			<p class="MLP_text ParaOverride-1">Když se bezmocně naklonila zpátky, zrovna zaslechla, jak Klarisa s&#160;obličejem bílým jak sníh říká: „Ono se to stalo.“</p>
			<p class="MLP_text ParaOverride-1">„Stalo se to,“ opáčil Gregor; „já už včera cosi tušil podle toho jemného nehybného obláčku&#160;– ale dovolte, ať se také podívám.“</p>
			<p class="MLP_text ParaOverride-1">Dořekl to a&#160;zahleděl se do trubice, ale jakkoli měl zrak díky cviku mnohem ostřejší než dívky, neviděl přesto nic jiného než ony: nádherně jasnou mohutnou věž, jak se tyčí na kraji lesa, beze střechy a&#160;s&#160;černými skvrnami od požáru, jen se mu zdálo, že snad se nad troskami dosud vznáší docela slabounká vrstva dýmu. Napadla jej příšerná myšlenka, že se v&#160;tu chvíli tam snad odbývá mohutná bitva a&#160;dějí se věci, jaké dokáží člověku rozervat srdce; ale oproti rozlehlosti světa i&#160;lesa byla i&#160;ta věž pouhý bod. Z&#160;nějaké bitvy tu nebylo lze postřehnout zhola nic, a&#160;na obloze a&#160;nad celou tou osamělou končinou tkvěl jen úsměvný klid.</p>
			<p class="MLP_text ParaOverride-1">Srdce toho starého člověka to všechno drsně zasáhlo, až zaskřípěl zuby, avšak nevydal ze sebe jediný bolestný zvuk, jen poodešel od trubice a&#160;řekl: „Ono jim to bude také ku prospěchu, když spálí starou střechu, stejně by se byla musela brzy nahradit novou.&#160;– Jaký on je to zkušený válečník, váš otec; přesně takhle to předpovídal. Jen se upokojte, děti&#160;– Klariso, nedívejte se tak vyděšeně pořád na to jedno místečko!“</p>
			<p class="MLP_text ParaOverride-1">„Ano,“ opáčila Klarisa zvolna, „střecha shořela, to vidíme, ale co se ještě stalo, to touhle trubicí neuvidíme&#160;–&#160;– řekněte, proč nepřijíždí váš vnuk Raimund, proč už týdny nepřišla žádná zpráva?“</p>
			<p class="MLP_text ParaOverride-1">„Protože se ještě nic nerozhodlo,“ vpadl jí do řeči Gregor; „ten požár zřejmě vypukl teprve včera, předevčírem, proto také musí zpráva přijít zítra nebo pozítří, a&#160;ona přijde, ano, kdo ví, jestli už na nás v&#160;domě nečeká. Pojďte&#160;– stalo se to, co jsme věděli už dopředu.&#160;– Že postupující vojska podpálí dům, to není nic tak divného a&#160;v&#160;téhle válce se to asi stalo už častokrát.“</p>
			<p class="MLP_text ParaOverride-1">„Jenže v&#160;tom domě byli dva lidé…“</p>
			<p class="MLP_text ParaOverride-1">„A&#160;jeden z&#160;nich,“ uťal jí Gregor řeč, „byl kdysi velký válečník, a&#160;ten dojista vyjednával o&#160;odchod a&#160;o&#160;doprovod anebo o&#160;čestné zajetí.“</p>
			<p class="MLP_text ParaOverride-1">„A&#160;byl u&#160;toho ještě jeden,“ zahovořila znovu Klarisa, „a ten řekl, že na té vysoce vážené hlavě nikdo nezkřiví jediný vlas.“</p>
			<p class="MLP_text ParaOverride-1">„A&#160;on se také jediný nezkřivil, pokud u&#160;toho byl Ronald…“</p>
			<p class="MLP_text ParaOverride-1">„A&#160;když ano?“</p>
			<p class="MLP_text ParaOverride-1">„On také na té jeho hlavě není jeden jediný živý.“</p>
			<p class="MLP_text ParaOverride-1">Dvě vystrašené tváře na něj pohlédly s&#160;nezměrným ohromením.</p>
			<p class="MLP_text ParaOverride-1">„Nedělejte blázna ještě ze mě,“ vyhrkl Gregor nevrle, „a nenahánějte mi dětinský strach&#160;– říkám vám, nic se nestalo, protože by to bylo až moc nerozumné&#160;–&#160;– a&#160;proto odevzdejte starosti a&#160;srdce do Božích rukou a&#160;vyčkejte, dokud se všechno nerozhodne, tak jak to chtěl váš otec. Pojďte, seberte trubici a&#160;dejme se na cestu domů.“</p>
			<p class="MLP_text ParaOverride-1">Ale nesebraly trubici. Klarisa se znovu vrhla k&#160;okuláru a&#160;dlouho se do něho dívala&#160;– ale pořád v&#160;něm byla ta jedna jediná zpráva, a&#160;ta dvojnásob děsila pořád touž němou jednotvárností a&#160;jasností. I&#160;Johana se dívala do dalekohledu, aby si na něj zvykla, na ten hrozivý, příšerný pohled; protože jen oko odvrátila a&#160;viděla tak jako jindy to krásné modré lesní povětří a&#160;tu líbeznou modrou krychli jako jindy a&#160;rozesmátou modrou oblohu zářící od obzoru k&#160;obzoru, připadalo jí, jako kdyby to nebylo vůbec možné&#160;– a&#160;když se znovu podívala do okuláru, připadalo jí, že snad i&#160;ta jasná nebesa jsou chmurná a&#160;děsivá a&#160;lesní temnota obrovským vyhřezávajícím černým pohřebním suknem.</p>
			<p class="MLP_text ParaOverride-1">Konečně&#160;– Klarisa se vzpamatovala první, zavrhla nápad, který jí vnuklo první horečné přemítání, totiž okamžitě se vydat na cestu, a&#160;ať to stojí co stojí, pídit se po otcovském domě, a&#160;namísto toho navrhla bez meškání se vrátit k&#160;domu a&#160;vzápětí vyslat jednoho z&#160;čeledínů na výzvědy, a&#160;dokud se nevrátí anebo nedorazí nějaký jiný posel, co nejbedlivěji střežit příchody k&#160;domu a&#160;vyčkat v&#160;něm. Hned nato sňala přístroj a&#160;zasunula do sebe, a&#160;přísně sobě i&#160;Johaně zapověděla jedinkrát se ještě do něho podívat, aby v&#160;sobě neživily trpnou bolest a&#160;možná zbytečné obavy.</p>
			<p class="MLP_text ParaOverride-1">Johana celá sklíčená se nebránila; naopak jí doutnal v&#160;duši až obdiv vůči Klarise, ze které už zase byla krásná, silná sestra, jíž se vždy tak ráda a&#160;s&#160;takovou láskou podvolovala.</p>
			<p class="MLP_text ParaOverride-1">Gregor schválil všechno, jen ne to, aby se vysílal z&#160;domu čeledín. „Váš otec,“ řekl, „ví, že máte tuhle trubici a&#160;určitě jste informovány, jak se věci mají: Nebude proto ani minutu váhat a&#160;zpraví vás o&#160;všech podrobnostech.&#160;– Čeledín by mohl upadnout do ruky nepříteli a&#160;ze strachu vyzradit, kde pobýváte.“</p>
			<p class="MLP_text ParaOverride-1">Dívky to uznaly a&#160;ustoupily.</p>
			<p class="MLP_text ParaOverride-1">Ještě jednou se smutně zahleděly nad rozlehlou podzimní osamělou krajinu, a&#160;pak odešly z&#160;vrcholku té své nadmíru milované skály s&#160;pocity, které byly docela jiné, než když scházely z&#160;vrcholku kdy předtím&#160;– s&#160;předtuchou, která vskrytu úzkostně drtila jednu i&#160;druhou, ač jedna před druhou ji skrývala a&#160;zápasila s&#160;ní.</p>
			<p class="MLP_text ParaOverride-1">U&#160;jezera stály dvě klidné chmurné postavy čeledínů, čekali na ně; vystoupili na vor a&#160;přeplavili se na druhou stranu. Gregor dal plavidlo připoutat, a&#160;když vraty na kůlech vešli do domu, zavřeli je a&#160;upevnili ještě závorou. V&#160;noci se čeledíni střídali na hlídce.</p>
			<p class="MLP_text ParaOverride-1">Ráno přišlo a&#160;odešlo, ale nedorazil jediný posel.</p>
			<p class="MLP_text ParaOverride-1">Stejně tak pozítří.</p>
			<p class="MLP_text ParaOverride-1">A&#160;tak plynul den za dnem, až jich uběhlo jedenáct, a&#160;nedorazila žádná zpráva. Gregor ustoupil a&#160;ještě jednou s&#160;nimi vyšel na skálu. Trosky se s&#160;touž strnulou prostotou tyčily na kraji lesa jako první den, ale nezavítal sem ani náznak nějaké další zvěsti o&#160;nich. Rozepjatými černými perutěmi na údolí a&#160;na les kladl se strach.</p>
			<p class="MLP_text ParaOverride-1">Posléze se začaly na temné jezero snášet první bílé jemné sněhové vločky&#160;– a&#160;přece jen vyslali na výzvědy jednoho čeledína.</p>
			<p class="MLP_text ParaOverride-1">Ale ani on nedorazil zpátky.</p>
		</div>
</body>
</html>