<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hvozd-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hvozd-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">Lesní dům</p>
			<p class="MLP_text_bez1radku ParaOverride-1">Druhý den ráno se otec, bratr a&#160;rytíř rozloučili. Baron prohlásil, že pokládá za svou povinnost vrátit se do zámku, kdyby se kolem vyskytl nějaký zatoulaný houfec, aby ho před ním hájil, anebo pokud by se tam objevil hlavní válečný voj, aby ho čestně a&#160;možná i&#160;výhodně vydal, a&#160;tím že se co zajatec odevzdá válečnické cti Švédů, zabrání tomu, aby pátrali po dalších obyvatelích zámku, ježto nikoho nenapadne, aby se ještě ptal po dívkách, kdyžtě vládce hradu je v&#160;jejich rukou. Felixe, vzdor prosbám sester i&#160;otce, nebylo lze pohnout, aby se od něho odloučil. Pokud šlo o&#160;movité statky, o&#160;peníze a&#160;cennosti, sdělil jim baron, že to všechno svěřil útrobám země, a&#160;pakliže od obrázku Matky Boží na velkém buku ve vítkovském polesí sejdou dolů a&#160;zvednou kámen devátého schodu, že tam v&#160;plechovém pouzdře najdou vysvětlení, co a&#160;jak. Sděluje jim to prý pro případ, že by jej Bůh obmyslil čímkoli, co činí lidé.&#160;– Že o&#160;tom mimochodem vědí už pouze Felix a&#160;rytíř.</p>
			<p class="MLP_text ParaOverride-1">A&#160;tedy, domluvil, nechť jej nezarmucují nějakým nemírným smutkem; jejich samota že bude jejich největší ochranou. Zanechá jim tu tři čeledíny, a&#160;těm že mohou udílet jakékoliv pokyny stran obstarávání potravin, Gregorův druhý vnuk že čas od času bude dopravovat zprávy odsud na Vítkův Kámen a&#160;naopak, že bude krom jiného podléhat Gregorovi, tak aby se, jakmile se na okraji lesa cokoliv přihodí, Gregorovi okamžitě mohla dát zpráva; on totiž zná lesy tak, že je dokáže buď jak buď na přechodnou dobu dopravit na místo, kde budou bezpečny před tím a&#160;oním dočasným nebezpečím. Aby byly ještě klidnější, může jim sdělit, že krom naprosté izolovanosti od ostatního světa jsou chráněny i&#160;tím, jak spolehlivá je poloha domu: směrem dozadu je nepřístupná jezerní stěna, nalevo od domu vysunutým pilířem spadá příkře do jezera vrch Plechý, a&#160;vpravo, tam kde by se jezero dalo obejít, není průchod možný kvůli umělé zátoce a&#160;navrch záseku obrovitých jedlí, takže se sem lze dostat pouze po jezeře. I&#160;pro případ, že by nějaký ten houfec zabloudil až do těchhle pustých končin, ví Gregor o&#160;vysokých útesech několik hodin odsud, kam zná přístup jen on, o&#160;jeskyni, kde je může ukrýt, dokud nebezpečí nepomine. Mají k&#160;dispozici dva vory, jeden větší, jeden menší, na každém budku vzdorující kulkám, ale nikdy by neměl nikdo zůstávat hovět si na druhém břehu, ani na chviličku ne, a&#160;také by se neměly nikdy procházet dál než po trávě mezi jezerem a&#160;skalní stěnou a&#160;nedat o&#160;tom vědět Gregorovi anebo bez jeho doprovodu. I&#160;kdyby snad veškerá ta opatrnost byla přehnaná, je dobrá k&#160;tomu, aby byl klidný, aby si nemohl vyčítat, že na něco zapomněl, co možná bylo zapotřebí. Divoké zvěře se obávat nemusejí; je na zdejších lesích pozoruhodné, že v&#160;nich nikdy nikdo nepotkal vlka; rysi jsou velice vzácní a&#160;jen v&#160;nejhustších porostech&#160;– a&#160;pokud by je snad uviděl medvěd, je to zvíře příliš hodné, aby před nimi horempádem nevzalo nohy na ramena, to že za svůj dlouhý život viděl nejméně tucetkrát&#160;– nadto mají kdykoliv k&#160;ruce Gregorovu kulovnici. Takže si myslí, že jsou tu sdostatek chráněné, pokud se nestane nějaký div, a&#160;ten je v&#160;Božích rukou, a&#160;ty na nás dosáhnou tady a&#160;všude. Pak jim ještě přikázal, ať zacházejí opatrně se světlem, ježto všechno je tady ze dřeva; proto také dal kuchyni přenést mimo dům do kamenného domku, aby z&#160;tohoto hlediska žádné nebezpečí nehrozilo. V&#160;bedně, která ještě stojí v&#160;jídelně, najdou hedvábné, vlněné a&#160;lněné látky; ty ať si stříhají a&#160;zpracovávají, jak se jim zachce; je u&#160;nich i&#160;zásoba jehel a&#160;šicích potřeb, krom toho tkanice a&#160;stuhy, a&#160;také knihy, papír, barvy a&#160;barevný inkoust&#160;– v&#160;trojúhelníkové bedně je harfa. Doufá, že neutrpěla úhonu, když ji spouštěli na popruzích ze skály&#160;– zpátky ji hodlá dát dopravit Jelením údolím&#160;– rytíř tu nechá i&#160;svůj dalekohled, aby mohly občas vystoupit na Plechý a&#160;podívat se jím na Vítkův Kámen, jestli se ještě vznáší na kraji lesa a&#160;pozdravuje je sem od otce.</p>
			<p class="MLP_text ParaOverride-1">Když tohle řekl, téměř mu z&#160;očí vyrazily slzy, líbal je a&#160;žehnal jim&#160;– Felixovi křečovitě škubalo ve tváři, objal je a&#160;přitiskl na srdce; záhadný průvodce na jejich výpravě, rytíř, stál stranou a&#160;nepohnutě upíral na Klarisu chmurný pohled. Ta se bratrovi vyvinula z&#160;objetí, a&#160;ušlechtilý opravdový zrak, ač černý nebo černější než ten jeho, upřela na něj přátelsky, mile a&#160;pevně, podala mu ruku a&#160;řekla, že mu mnohokrát srdečně a&#160;upřímně děkuje za to, že tak dlouho vynakládal své síly a&#160;čas, aby je bezpečně a&#160;jistě dovedl na místo, které jim teď poskytne ochranu&#160;– přála by si, aby mohla svůj vděk osvědčit skutky&#160;–&#160;–&#160;– kdyby to bylo v&#160;její moci, dodala navýsost tiše.&#160;–&#160;– Johaniny oči napjatě visely rytířovi na rtech, ty se však otevřely klidně a&#160;vyřkly tato krásná slova: „Udělal jsem, co jsem udělal, protože vy a&#160;Johana jste hodné dívky; rmoutilo by mě, kdybyste pomýšlely na to, jak mi to oplatit. Jednejte tak nebo tak, vždycky to bude správně.“</p>
			<p class="MLP_text ParaOverride-1">Chvíli všichni všude mlčeli, pak Johana rytíři, jako kdyby ji snad byl litoval, podala rovněž ruku se slovy: „Žijte vskutku blaze, dobrý a&#160;přátelský muži, a&#160;hodně brzy se vraťte.“</p>
			<p class="MLP_text ParaOverride-1">„Děkuju vám, krásná děvenko,“ odvětil s&#160;úsměvem, „ale ono ‚brzy‘ je v&#160;rukou Božích, ježto se vracím k&#160;císařskému vojsku a&#160;mohu sem přijet, až příznivě dovršíme tažení.“</p>
			<p class="MLP_text ParaOverride-1">Ještě objetí, potřesení rukou mezi otcem a&#160;oběma sestrami&#160;– muži vyšli z&#160;komnaty&#160;– v&#160;tu chvíli byli na pobřeží, a&#160;dívky se z&#160;terasy dlouho dívaly, jak ty tři postavy na voru plují po vodě, dokud nezmizely v&#160;protějším jedlovém lese; hned nato se dva čeledíni vraceli s&#160;opuštěným vorem na druhou stranu.&#160;–&#160;–</p>
			<p class="MLP_text ParaOverride-1">Arci pro ně nemohlo nebýt zvláštní a&#160;skličující, když se první dny probouzely a&#160;ranní červánky rozlévaly své časné proudy světla po lesích a&#160;zase jen lesích&#160;– rozeznívajících se hudbou jitra, ale nebyl v&#160;ní jediný zvuk, jaké jsme od dětství uvyklí slýchat v&#160;lidských obydlích, nýbrž jakési chlubení a&#160;chvástání, halekání, žadonění, klábosení a&#160;výskání&#160;– a&#160;do toho se zhusta zničehonic z&#160;nejbližší jedlové větve snese jakoby pronesené slovo, až člověk ulekaně vzhlédne, ale to jen nějaký cizokrajný pták se prochází po své větvi a&#160;hlavou přihlouple kývá jako na souhlas s&#160;těmi, kdo se na něj tam nahoru dívají.&#160;– Z&#160;údolí, blízkých i&#160;dalekých, zatím jak sloupy kouře vystupovala obětina ranních mlh a&#160;roztínala ty černé rozložité hmoty.&#160;– Cosi zvláštního se Johaně přihodilo už prvního dne poté, co přijeli&#160;–&#160;– probudila se už za prvního časného rozbřesku, a&#160;protože toužila prohlédnout si jezero i&#160;ve dne, tiše se proplížila kolem lože ještě tvrdě spící sestry a&#160;vyšla z&#160;domu k&#160;dřevěnému zábradlí&#160;– a&#160;tam, blízko, až by se člověk lekl, stál na okraji smrkového porostu jelen v&#160;mělké vodě, krásný veliký jelen, přímo proti ní u&#160;břehu, tam kde byl onen zásek. Udiveně, zaraženě i&#160;spokojeně se dívala na to ušlechtilé zvíře, a&#160;to zas nehybně zvědavýma očima zíralo na ten nový div té pustiny, na tu bílou postavu vznášející se v&#160;ranním povětří a&#160;na její fascinující oči&#160;– dům jej zřejmě uváděl do rozpaků daleko méně.&#160;– Ten výjev potrval několik okamžiků, než se Johana pohnula; nato jelen s&#160;lehkým úlekem odvrátil hlavu, zvolna se otočil a&#160;kráčel zpátky do křovisek, až z&#160;nich do jezera pršely kapky rosy.</p>
			<p class="MLP_text ParaOverride-1">Zahradu, tak totiž začaly říkat velkému trávníku kolem domu, brzy prošly a&#160;prozkoumaly křížem krážem. Byla to zářivě zelená, přirozená lesní louka, jak půlměsíc vykrojená z&#160;jezera a&#160;ze skalní stěny, vystavující se rannímu a&#160;polednímu slunci, pouze v&#160;pozdním odpoledni zastíněná jezerní stěnou, kdy smrková obora na druhé straně jezera zářila v&#160;temném pozdním světle. Směrem k&#160;pevné zemi louka mírně stoupala, až z&#160;ní posléze vzlínaly neuvěřitelné příkré skály, a&#160;ve stržích mezi nimi se k&#160;měkkému zelenému koberci trávy řinulo několik mohutných proudů kamenné suti. Poblíž domu, cestou ke stěně, zastavila se skupina buků a&#160;obrovitých javorů, jejichž zeleň se přepůvabně odrážela od temné plochy smrků a&#160;černých sosen. Do jejich stínu rozestavili stolky a&#160;lavice. Ještě se zmiňme o&#160;ledově studeném prameni v&#160;jedné skalní prohlubni, tak průzračném, že člověk nevěděl, kde končí vzduch a&#160;začíná voda. Voda z&#160;pramene odtékala v&#160;podobě malého potůčku zpod jednoho kamene, přetínala louku a&#160;chvátala vstříc jezeru.</p>
			<p class="MLP_text ParaOverride-1">A&#160;tak otec nadarmo nenazýval to místo „podivuhodně líbezné a&#160;spanilé“, teplá bezvětrná oáza, chráněná skalami a&#160;jezerem, kterou střežila posvátná samota nedotčené končiny všude kolem.</p>
			<p class="MLP_text ParaOverride-1">Dům, tak jak to vidíme ještě i&#160;dnes v&#160;oněch krajích, byl ze dřeva, měl přízemí a&#160;jedno patro, parapetní zábradlí kolem dokola a&#160;plochou střechu. Krom toho byl daleko prostornější než domy, z&#160;nichž sestávají dnešní vesnice v&#160;lesích. Hned vedle vchodu byla Gregorova jizba, ten také měl u&#160;sebe klíče, dále jizba čeledínů a&#160;komory na zásoby. V&#160;prvním patře byla jídelna a&#160;dva pokoje dívek spolu s&#160;předpokojem pro děvečky. Všechno bylo zařízeno co nejpečlivěji, nechyběla tu ani ta nejmenší maličkost, jaké muži často neberou v&#160;úvahu, pro dívky však mají velkou cenu, a&#160;den co den přicházely znovu a&#160;znovu na to, že otec namnoze počítal i&#160;s&#160;tím, na co ony do té doby vůbec nepomyslely. Bolest, bázeň, neobvyklost jejich situace v&#160;prvních dnech, to všechno se pozvolna usadilo a&#160;uhladilo, a&#160;dívky se nesměle a&#160;opatrně krok za krokem začaly vydávat na objevné cesty po okolí a&#160;zvolna pozbývaly vůči němu ostychu a&#160;zamilovávaly si je.</p>
			<p class="MLP_text ParaOverride-1">První výprava za hranice jejich pozemku, přes jezero, je vedla na vrchol Plechého, kde se dalekohledem dívaly na Vítkův Kámen. Gregor a&#160;tři čeledíni, všichni ozbrojení, museli jet s&#160;nimi, potom, když sestoupili z&#160;voru, jeden musel s&#160;vorem vyčkávat dvacet kroků od břehu, ostatní je doprovodili. Gregor se dobrodušně usmíval nad těmi válečnickými přípravami, ale nijak jim nebránil. Dovedl je kolem jezerní výspy a&#160;zezadu na Plechý, a&#160;když za hodinu dosáhli jeho vrcholu, měli za to, že mají dům u&#160;nohou, a&#160;upustí-li kamínek, ten že dojista dopadne na střechu.&#160;– Vybalili dalekohled a&#160;upevnili ho na pahýl zakrslé břízy&#160;–&#160;– oči všech se arci už předtím upřely do dálky&#160;– jasná obloha táhla se jako nějaká blyštivá poušť nade všemi lesy, které se jako obrovité, široširé, temné vzduté vlny rozlévaly na všechny strany, lemovány pouze na nejzazším obzoru nádechem bledého jakéhosi pásu – to byla už zrající obilná pole tamních lidí&#160;– a&#160;konečně orámována mlžným lemem vpravo vybíhajícím do nebe&#160;–&#160;– podívejme, ta milovaná krychlička, jak modrá tečka vznáší se na okraji! Johaně se srdce vzdouvalo radostí i&#160;bolem.&#160;–&#160;– Klarisa mezitím poklekla k&#160;dalekohledu a&#160;posunovala ho a&#160;posunovala; a&#160;hned viděla, že je nepoměrně lepší než ten otcův, ovšem nalézt jím nedokázala nic. Až strašlivě jasné a&#160;blízké bylo všechno, jak to přístroj vykouzlil, ale všechno úplně neznámé.&#160;– Odvážné hřbety a&#160;čáry a&#160;výběžky sunuly se tím sklem jako nějaké sny&#160;– pak barevné blesky&#160;– pak modř a&#160;modř a&#160;modř&#160;–&#160;– točila šroubem, aby je zvětšila, pak řídila dalekohled podél okraje jakéhosi temného pásu&#160;– najednou se ozval slabý výkřik&#160;– a&#160;celý roztřesený v&#160;kruhu toho podivuhodného okuláru stanul celý otcovský dům, malý a&#160;něžný, jako by byl namalovaný, ale až překvapivě k&#160;poznání podle zdí, arkýřů, střech&#160;– ano, byla přesvědčena, že určitě vidí i&#160;okna. Johana se také podívala&#160;– uprostřed poklidu oblohy stál tam skvoucí, neporušený, s&#160;blyštící se střechou. Ach, jak byl krásný, jak přívětivý!</p>
			<p class="MLP_text ParaOverride-1">I starý Gregor se podíval do té čarovné, záhadné trubice, a&#160;podle toho, jak se tvářil, bylo poznat, jak v&#160;duši úporně usiluje pochopit tu věc. I&#160;čeledíny nechali, aby se podívali, a&#160;měli potěšení z&#160;jejich úleku a&#160;úžasu. Téměř nikdo se neodvažoval dalekohledem jakkoliv hýbat, ze strachu, že se ten cenný obraz ztratí, ale Klarisa jim brzo ukázala, jak se to dělá, když se chce znovu a&#160;znovu najít. Nemohli se nasytit té podívané na stále a&#160;pořád totéž.&#160;– Tak jako jejich očím i&#160;jejich srdcím se zdál bližší, a&#160;byli málem doma&#160;– tak klidný a&#160;tak milý tu dům stál, a&#160;tak neporušený.&#160;– Radost, žal, touha vzduly se tak vysoko, až si navzájem slíbili, že hodně často, ba každý úplně jasný den vystoupí nahoru a&#160;budou se dívat do dalekohledu. Posléze přece jen začali hledat a&#160;zkoumat i&#160;jiné věci. První byl bledý pruh na obzoru, a&#160;ukázalo se zřetelně, že je to obdělaná země, pole s&#160;úrodou&#160;– pak se pokoušeli o&#160;zalesněné hory, potom o&#160;jezero a&#160;posléze dokonce o&#160;dům. Všechno bylo tak krásné a&#160;tak skrznaskrz čisté.</p>
			<p class="MLP_text ParaOverride-1">Když pobyli na skále už dlouho, rozhodli se pro návrat, a&#160;Gregor trubici opatrně a&#160;dokonce s&#160;jistým ostychem zabalil do koženého pouzdra a&#160;nesl ji nanejvýš pečlivě. Na zpáteční cestě se nepřihodilo nic pozoruhodného. Nalezli vor, který na ně čekal, nastoupili, přeplavili se, a&#160;den skončil tak jako všechny předchozí, jež tu zažili, žhoucími večerními červánky, které viděli jako vždy nejinak než jako šlehající plameny na protějších lesích, kdežto jezero jim před okna kladlo černočernou plochu, jíž pouze čas od času projel rudý blesk.</p>
			<p class="MLP_text ParaOverride-1">Po tomhle prvním putování přišlo jich záhy víc a&#160;více, byla pořád odvážnější a&#160;podrobnější, tak jak hlouběji poznávali klid a&#160;bezpečí lesa. Od otce přišly také už dvakrát uklidňující zprávy; a&#160;kdykoliv si vyšli na Plechý a&#160;dívali se do trubice, která už pro ně byla klenotem navýsost milým&#160;– vídali v&#160;ní stále týž krásný čistý, neporušený obraz otcovského domu, takže Johana jednou vyslovila dětinské přání, jestli by se na něj nemohli podívat i&#160;z&#160;druhé strany. Tu a&#160;tam jako děti obrátily trubici a&#160;radovaly se, když jejich dům mrňavý jako špendlíková hlavička krčil se na míle daleko a&#160;jezero vedle něho jako titěrná skleněná tabulka.</p>
			<p class="MLP_text ParaOverride-1">Zažili i&#160;několik bouřek, po nich přišla vždy přehršel smutných, šedivých, deštivých dnů. Ty dívky trávily v&#160;pokoji, krejčovaly ze všech těch látek a&#160;na všech šatech a&#160;šily a&#160;upravovaly, a&#160;ježto už přešly dny a&#160;týdny a&#160;neudálo se vůbec nic zlého, ba ježto na druhé straně bylo všechno tak krásné a&#160;klidné, jako kdyby nikde na světě nebyla válka, a&#160;dokonce se po otcově poslední zprávě zdálo, že snad se na Vítkův Kámen zhola nic nepřižene, mysli se jim znovu natolik rozjasnily a&#160;ukonejšily, že okolí mohlo jim už pomalu metr po metru předvádět svou velkolepost, a&#160;že ji zvolna začínaly chápat, tak jak jim to Gregor nejednou předpovídal.&#160;– A&#160;přišlo i&#160;bujné žertování: Johana přemluvila jednou sestru, aby si navzájem ozdobily šaty nejkrásnějšími šperky&#160;– a&#160;když to učinily a&#160;postavily se před zrcadlo, Klarise se z&#160;té dívčí slabosti rozlil po tváři lehký ruměnec; to Johaně oči jiskřily potěšením.</p>
			<p class="MLP_text ParaOverride-1">Starý Gregor se radoval z&#160;jejich jarého rozpoložení, den za dnem si je víc a&#160;více zamilovával, a&#160;tak, jak jejich srdce jako dvě hvězdy na tom nebi nad lesem lnula k&#160;němu stále mileji a&#160;přívětivěji, i&#160;jeho srdce v&#160;těch něžných paprscích vykvétalo a&#160;vykvétalo&#160;– až tu spočinulo, velkolepé a&#160;krásné jako srdce jinochovo, v&#160;lůně básnivé a&#160;obrazné hojnosti, třpytné jako panenské končiny v&#160;tropech, ale stejně tak nevědomé, nepěstěné, tak přirozeně syrové a&#160;tak strašidelné jako ony končiny. Veškerý svůj život, celou svou duši si v&#160;mysli přizpůsobil lesu a&#160;naopak byl i&#160;on s&#160;ním natolik v&#160;souladu, že si jej posléze nikdo nedokázal už představit jinde. Proto také svým chráněnkyním líčil sebe a&#160;jejich samotu jako cosi tak divotvorného, tak zázračného, že začala promlouvat i&#160;k&#160;nim a&#160;připadalo jim, jako by se vznášely v&#160;nějaké pohádce.</p>
			<p class="MLP_text ParaOverride-1">Ale to spíše ony byly pohádkou pro veškerou tu divou žasnoucí pustinu kolem sebe. Když třeba seděly u&#160;jezera a&#160;vysílaly do něho dlouhé bílé proužky jak třepotavá zrcadla svých šatů, to jako kdyby své vody k&#160;nim zrovna hrnulo, aby do nich pojalo jejich podobiznu&#160;– podobaly se spíše dvěma něžným tajným bytostem z&#160;některé nordické runové ságy než lidským obyvatelům té končiny&#160;– anebo když v&#160;horkých odpoledních putovaly mezi kmeny a&#160;pohlížely na ně stinné lesní květy na dlouhých stoncích, a&#160;kolem nich tiše bzučely podivuhodné mouchy a&#160;včely, vzdouvaly se němé pryskyřičné vůně smrků, tu si utrhly borůvku, malinu nebo ostružinu, tu se zaposlouchaly do dalekého volání kdesi v&#160;lese, tu zas se zastavily u&#160;sluncem zalitého kamene, na němž si hověl neznámý motýl a&#160;rozestíral svá křídla&#160;– ten by je byl považoval za skřítky té osamělé končiny, a&#160;o&#160;to spíš, kdyby znal příběhy o&#160;strašidlech a&#160;o&#160;kouzlech, které Gregor dívkám vyprávěl o&#160;nejednom místě v&#160;lese a&#160;tak se v&#160;jejich obraznosti Gregor, dívky i všechno kolem ocitalo v&#160;síti čarovných nitek&#160;–&#160;– anebo když na stále mírněji zářícím podzimním slunci seděly na louce při okraji suti, odpočívaly na tom a&#160;onom šedém balvanu, Johana s&#160;hlavou samá dětská kadeř na sestřině klíně, Klarisa jasný, matky sklánějící k&#160;ní líbezný pohled a&#160;obě zabrané do hovoru opevněného výsostným bezpečím důvěry&#160;– a&#160;když srdce se dralo k&#160;zámku úst a&#160;dívky seděly mlčky, krásné ruce složené jedna v&#160;druhé jako dva zamilovaní, jedna vědoucně spočívající v&#160;bezhraničné náklonnosti druhé, a&#160;když Johana prohlásila, že nic na světě není tak krásné jako její sestra, a&#160;Klarisa, že nic není tak nevinné jako Johana, pak jako kdyby snad ta chlubivá samota kolem nich mlčela z&#160;uctivosti, a&#160;tisíce drobných slídových destiček na kamenné stěně zářily a&#160;třpytily se tak horlivě pouze proto, aby kolem těch milovaných hlav sklenuly hvězdnou čelenku.</p>
			<p class="MLP_text ParaOverride-1">Anebo ještě pohádkovější bylo, když nad nesmírně temnou poduškou dřímajícího lesa tkvěla krásná noc s&#160;měsícem v&#160;úplňku a&#160;tiše, aby nic se neprobudilo, sesílala na ni bílá snová zrnéčka svého světla, a&#160;náhle se rozezněla Klarisina harfa&#160;– nikdo nevěděl odkud, protože ten svítivě šedý dům na těch obrovitých hmotách spočíval jako pouhý stříbrný bod&#160;– a&#160;když se ty lehké jednotlivé tóny jako sladký tep srdce nesly spícím půlnočním povětřím, jež blyštivé, elektrické, nehybné do daleka tkvělo na širých černých hvozdech, nebylo jinak, než že snad zvolna se celým lesem prodírá nějaký nový cit, a&#160;ty tóny byly, jako kdyby tady a&#160;tam se les dotkl končetiny, a&#160;ta se rozezněla&#160;– zpoza stromů vyšla srna, na větvích kývali hlavami dřímající ptáci a&#160;snili o&#160;nových nebeských nápěvech, jaké zítra nebudou schopni zapět&#160;– a&#160;ozvěna se vzápětí pokoušela přežvatlávat tu drahocennou hádanku.&#160;–&#160;– A&#160;když už harfa dávno mlčela, krásná hlava už oddechovala na své podušce&#160;–&#160;– noc ještě naslouchala; měsíc v&#160;úplňku tkvící přímo nad hlavou rozvěšoval po větvích smrků dlouhé paprsky a&#160;lemoval vodu němými blesky&#160;– a&#160;zatím veškerá ta tíha klenoucí se země, již její obyvatelé nevnímali a&#160;neslyšeli, bouřně putovala východu v&#160;ústrety&#160;– měsíc mrštilo cosi na západ, s&#160;ním staré hvězdy, nové vzcházely na východě&#160;–&#160;–&#160;– a&#160;tak pořád dál, než posléze uprostřed nich na kraji lesa vykvetl bledý, mléčný pruh světla&#160;– na koruny stromů se vyšvihl svěží vánek&#160;– a&#160;z&#160;hrdla kteréhosi ptáka se vydral první jitřní hlahol!&#160;–</p>
		</div>
</body>
</html>