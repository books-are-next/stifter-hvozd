<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hvozd-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hvozd-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola">Lesní hrad</p>
			<p class="MLP_text_bez1radku ParaOverride-1">Na půlnoční straně rakouské zemičky se na třicet mil daleko táhne směrem k&#160;soumračným pásům na západ les, začíná u&#160;pramenů řeky Dyje a&#160;valí se do dáli až k&#160;hraničnímu uzlu, kde se země česká střetá s&#160;Rakouskem a&#160;s&#160;Bavorskem. Tam, jako často jehly v&#160;rostoucích krystalech, řítila se proti sobě navzájem hemžení mohutných horských sedel a&#160;hřbetů a&#160;zdvihala do výše drsné pohoří, které oněm třem zemím teď dodaleka předvádí svou lesní modř a&#160;všem jim posílá vlnící se pahorky a&#160;prudké bystřiny. Ohýbá, tak jako jemu podobné častěji, přímku hor, a&#160;ta pak dál putuje několik denních pochodů půlnočním směrem.</p>
			<p class="MLP_text ParaOverride-1">A&#160;právě tam, kde les tvoří ohyb podobný odlehlé mořské zátoce, událo se v&#160;revírech, co tu zamýšlíme vyprávět. Nejprve se krátce pokusíme vlídnému čtenáři zpřítomnit dva body onoho pochmurně krásného oblouku lesa, tam kde žily a&#160;konaly osoby tohoto příběhu, než jej přímo k&#160;nim zavedeme. Kéž by se nám zdařilo zprostředkovat mu byť jen z&#160;jedné tisíciny zádumčivě krásný obraz těch lesních údolí tak, jak je máme my v&#160;srdci od chvíle, kdy jsme mohli jimi putovat a&#160;snít v&#160;nich část onoho dvojitého snu, který nebesa každému člověku skýtají jednou a&#160;obvykle vjednom, sen mládí a&#160;první lásky. To on jednoho dne z&#160;tisíce srdcí vyjme jedno a&#160;jako naše vlastnictví je pro veškeré budoucí věky vpečetí nám do duše jako cosi nad jiné jedinečné a&#160;krásné a&#160;k&#160;tomu luhy, po nichž putovalo, jako věčné vznášivé zahrady zavěsí do temné, vřelé čarovné obraznosti!</p>
			<p class="MLP_text ParaOverride-1">Když se poutník ze starého města a&#160;zámku v&#160;Českém Krumlově, z&#160;té šedivé vdovy po zemřelých Rožmbercích, obrátí k&#160;západu, mezi nenápadnými kopci mu hned tu, hned tam zasvitne kus šeré modři, pozdrav to a&#160;znamení hornatého kraje táhnoucího se za nimi, až posléze vystoupí až na hřeben a&#160;uvidí před sebou ne zase další tak jako celé dopoledne, nýbrž zničehonic celou tu modrou stěnu vinoucí se od jihu na sever, osamělou a&#160;smutnou. Jednotvárně křižuje širokým kolmým pásem večerní oblohu a&#160;uzavírá údolí, z&#160;něhož se na něj znovu blyští vltavské vody, s&#160;nimiž se rozžehnal v&#160;Krumlově; pouze jsou tady ještě mladistvější a&#160;blíže svému zdroji. Po údolí, které je široké a&#160;úrodné, jsou roztroušeny vesnice, a&#160;uprostřed nich se rozkládá malá obec Horní Planá. Ta stěna je výše zmíněný lesní val, co se tu stáčí k&#160;severu, a&#160;tedy nejvýznamnější ohnisko naší pozornosti. Vlastním jejím středem však je jezero, které má na plecích přibližně ve druhé třetině své výšky.</p>
			<p class="MLP_text ParaOverride-1">Husté zalesnění ze samých smrků a&#160;sosen zprvu hodiny a&#160;hodiny vzlíná z&#160;vltavského údolí vzhůru, pak je střídá otevřená krajina poklidně se kladoucí v&#160;ústrety potoku z&#160;jezera&#160;– ale je to divoké navrstvení rozervaných podkladů sestávajících než z&#160;černočerné půdy, temného to úmrtního lože tisícileté vegetace, na němž spočívají nesčetné jednotlivé žulové obliny, které se jako bledé lebky odrážejí od podkladu tak, jak je déšť obnažil, omyl a&#160;dokulata obrousil.&#160;– A&#160;také se tady a&#160;onde ještě válí bílá kostra skáceného stromu a&#160;naplavené špalky. V&#160;potoce z&#160;jezera teče hnědá železitá voda, ale tak čirá, že v&#160;záři slunce se jako spousta narudle blyskotajících zlatých zrn třpytí bílý písek na dně. Ani stopy po ruce člověka, panenské mlčení.</p>
			<p class="MLP_text ParaOverride-1">Po hodině putování nás přijímá do své náruče hustý smrkový porost, a&#160;když člověk vyjde z&#160;černého sametu na jeho dně, ocitá se u&#160;ještě černější jezerní hladiny.</p>
			<p class="MLP_text ParaOverride-1">Pokaždé mě nezvladatelně přemohl pocit nejhlubší osamělosti, kdykoliv jsem často a&#160;rád vyšel k&#160;onomu pohádkovému jezeru. Napnuté sukno bez jediného záhybu, tak měkce spočívá mezi drsnými útesy, lemováno hustým pásem smrků, temné a&#160;vážné, a&#160;tu a&#160;tam ojedinělý pravěký kmen vzpírá z&#160;něho vzhůru bezvětvou žerď jako nějaký osamělý starověký sloup. Naproti onomu lesnímu pásu strmí kolmo k&#160;nebi skalní divadlo jako nějaká šedá zeď, do všech stran rozlévá touž vážnou barvu, jen protkané jemnými nitkami zeleného mechu a&#160;spoře porostlé černými sosnami, ty však z&#160;takové výše shlížejí dolů titěrné jako snítky rozmarýnu. Zhusta se také z&#160;nedostatku půdy zřítí dolů a&#160;spadnou do jezera; proto dívá-li se člověk přes jezero, uvidí podél stěny na druhém břehu válet se hrozivou změť starých vybledlých kmenů, lemující temné vodstvo jakousi tklivou bíle svítící bariérou. Napravo jezerní stěna žene vzhůru mohutný žulový štít nazývaný Plechý; nalevo obtéká mírnou střechu porostlou vysokým jedlovým lesem a&#160;pokrytou zeleným suknem velejemného mechu.</p>
			<p class="MLP_text ParaOverride-1">Protože v&#160;této kotlině nikdy ani vánek nezavěje, voda nepohnutě spočívá a&#160;les a&#160;šedé skály a&#160;obloha ze svých hloubek hledí jako z&#160;nesmírného černého skleněného zrcadla. Nad ní tkví kousek hluboké jednotvárné nebeské modři. Člověk tu může celé dny pobývat a&#160;přemítat, a&#160;myšlenky snášející se myslí nevyruší jediný zvuk, leda snad padající jedlová šiška nebo krátký křik káněte.</p>
			<p class="MLP_text ParaOverride-1">Když jsem sedával na těchhle březích, často mi na mysli tanula jedna a&#160;táž myšlenka:&#160;– že se to snad tady na mne dívá příšerné oko Přírody&#160;– černočerné&#160;– nad ním se tyčí čelo a&#160;obočí skalisek vroubených brvami temných jedlí&#160;– a&#160;v&#160;oku voda nehybná jako zkamenělá slza.</p>
			<p class="MLP_text ParaOverride-1">Kolem dokola tohoto jezera, především směrem k&#160;Bavorům, prostírají se neprostupné lesy, ukrývají v&#160;sobě nejedno klikaté osamělé údolí, do něhož dosud nikdo nevešel, a&#160;v&#160;něm potůček mezi širými hřbety, vystavují na odiv nejednu skalní stěnu s&#160;tisícerými třpytkami blyštícími se na slunci a&#160;prostírající záři dne nejednu lesní louku, to mihotavé shromaždiště nejrozmanitější divoké.</p>
			<p class="MLP_text ParaOverride-1">Tohle je jeden z&#160;oněch bodů, o&#160;nichž jsme se zmínili výše. Pře­j­děme teď k&#160;bodu druhému. Je to rovněž voda, ale voda přívětivá, totiž svítivá stuha Vltavy, tak jak se představuje oku z&#160;jednoho z&#160;vrcholů téhož pásu lesa, ale přibližně deset hodin cesty dále směrem k&#160;východu. Díky voňavě modrým lesním hřbetům je ještě zářivější a&#160;vklíněná do údolních zátočin, zdaleka viditelná, zprvu pouhá světelná nitka, poté třpytná stuha a&#160;nakonec široký stří­brný pás obtáčející klenby temných lesních hrudí&#160;– pak, než znovu smočí černé kořeny jedlí a&#160;sosen, na několik okamžiků vyprýští do jasného údolí, které se jako nějaké něžné oko otevřelo v&#160;lesní temnotě tesknící všude kolem.&#160;– To údolí nese vstříc putující vodě pohostinná pole a&#160;zelené lučiny a&#160;na jedné z&#160;nich jako na sametovém polštáři drobnou vísku se jménem <span class="MLP_znak_kurziva_11b">Frymburk</span>.&#160;– Odtud, když se krátce zalesklo, vyrazí to vlnící se stříbro poznovu do stínu nejprve Jezuitského lesa, pak Loučovic a&#160;posléze je pohltí soutěska Čertovy stěny.</p>
			<p class="MLP_text ParaOverride-1">Bod, z&#160;něhož se až tak daleko, jak se tu líčí, dá dohlédnout, kudy se ubírá tahle dcera lesa, je rozpadlý rytířský hrad, který z&#160;údolí vyhlíží jako vzdušně modrá kostka, která se vznáší u&#160;nejhořejšího okraje širokého lesního pásu. Frymburská okna hledí k&#160;jihozápadu na tu rozvalinu, a&#160;jeho obyvatelé jí říkají <span class="MLP_znak_kurziva_11b">Vrch svatého Tomáše </span>nebo<span class="MLP_znak_kurziva_11b"> Svatotomášská věž </span>anebo prostě<span class="MLP_znak_kurziva_11b"> Svatý Tomáš</span> a&#160;tvrdí, že je to prastarý panský zámek, v&#160;němž kdysi žili krutí rytíři, proto že je teď začarovaný a&#160;ani za tisíc let se nesesuje, i&#160;když se povětří a&#160;sluneční svit o&#160;to snaží.</p>
			<p class="MLP_text ParaOverride-1">V&#160;minulých dnech jsem často sedával v&#160;těch starých zdech a&#160;četl jsem si knihu, která se mi zalíbila, anebo jsem prostě pouze vnímal, jak se ve mně vzmáhají milé pocity mladosti, díval jsem se vydrolenými okny na modré nebe anebo jsem si prohlížel zlatá zvířátka, která vedle mne pobíhala mezi stébly, anebo jsem namísto toho všeho jen nečinně a&#160;dobrodušně pohlížel na to, jak se mlčenlivá sluneční zář klade na zdi a&#160;na kameny – – často a&#160;rád jsem tu pobýval, dokonce i&#160;když jsem doposud neznal osud těch, kdo na tomhle zasmušilém místě kdysi žili.</p>
			<p class="MLP_text ParaOverride-1">Na zelené pastvině se tyčí šedá čtyřhranná věž, obklopená mlčen­livými rozpadlými vnějšími zdmi, na místě nádvoří hýčká tisíce trav a&#160;krásných lesních květin i&#160;bílé kameny a&#160;zvnějšku ji obklopuje bezpočet desek, hrud, balvanů a&#160;jiných podivuhodných žulových útvarů, které jsou rozseté všude kolem po trávníku. Jediná jizba, jediná komnata už není obyvatelná, jen zdi, zbavené oděvu omítky a&#160;nátěru, strmí k&#160;čisté obloze a&#160;dovysoka vzpírají nejedny osamělé dveře anebo nepostačující terasu vedle řady oken, která teď už nezáří ve večerních červáncích, zato jim na římsách nespořádaně rostou hezké lesní byliny.&#160;– Na klenbách stěn nevisí zbraně jiné než stero zlatých šípů kose dopadajících slunečních paprsků; ze zdobného výklenku neblyští se drahokamy jiné než černá udivená očka červenky sedící tu na vejcích&#160;– z&#160;okraje zdi nevzpírá střechu žádný nosný trám, pouze nejeden smrček, který tam vysoko na obrubě stěny v&#160;té temné modři snaží se započít svůj zelený život&#160;– sklepení, chodby, jizby&#160;– všechno hory suti, po níž prahne a&#160;již miluje nejedna tmavooká květina. Jeden z&#160;kopců té suti sahá uvnitř až k&#160;oknu druhého poschodí. Kdo jej zleze, tomu se naskytne pohled, který, ač je v&#160;přímém protikladu vůči těm truchlivým památníkům kolkolem, přesto dává v&#160;té chvíli nejasné přesvědčení, že právě on načrtává konečný obrys rodícímu se citu, totiž: Přes všechny koruny temných jedlí do všech stran rozlévá se nezměrný pohled, který ti proudí do očí a&#160;málem je svou zářivostí drtí&#160;– tvůj žasnoucí a&#160;zmatený zrak se kochá spoustou, spoustou zelených horských vrcholků plovoucích v&#160;sálavé sluneční vůni a&#160;poté se za nimi ocitne v&#160;pásu jakéhosi modrého závoje&#160;– to je ona požehnaná zem na druhé straně Dunaje se svými obilnými svahy a&#160;ovocnými sady –, až zrak konečně dosáhne na ten nesmírný půlměsíc, který vroubí obzor: Norické Alpy.&#160;– Za jasných dnů září mocný Briel, tkví na modři oblohy jak svítivá vločka&#160;– Traunstein do křišťálu nebes rýsuje bledý obrys mraků.&#160;– Nadýchnutá kresba alpského řetězce obtáčí oblohu jako vzdušný pás nějaké víly, dokud se nevytratí do jemných, sotva viditelných světelných závojů, v&#160;nichž se chvějí bílé tečky, nejspíš zasněžené hroty vzdálenějších hor.</p>
			<p class="MLP_text ParaOverride-1">Pak obrať pohled také na sever; tam spočívají širé lesní hřbety a&#160;půvabně se zvedají, černomodře smrákavé, vstříc stříbrnému zraku Vltavy&#160;– k&#160;západu se v&#160;libých odstínech modrá hvozd vedle hvozdu, a&#160;v&#160;dáli z&#160;nich k&#160;jasné obloze stoupá nejeden sloup krásně modrého kouře. Ten pohled má v&#160;sobě tolik milého a&#160;zasmušilého, že to ani nelze vyslovit.</p>
			<p class="MLP_text ParaOverride-1">A&#160;teď, milý poutníku, pokud ses už dosyta vynadíval, vydej se se mnou o&#160;dvě století zpátky, odmysli si z&#160;těch zdí ony modré zvonky a&#160;chudobky a&#160;pampelišky a&#160;dalších tisíc bylin; namísto nich rozhoď bílý písek až k&#160;hradbám, do vchodu vsaď podstatnou bukovou bránu, na věž střechu odolnou vůči zteči a&#160;do zdí zrcadlící se okna, rozděl komnaty a&#160;vyšňoř je vším tím líbezně útulným domácím harampádím a&#160;cetkami&#160;– a&#160;pak, až všechno bude tak jako v&#160;oněch šťastných dnech, bude se lesknout, jako kdyby právě vyšlo ze zlatníkovy ruky&#160;–&#160;– pak vyjdi se mnou po středním schodišti vzhůru do prvního poschodí, dveře se rozletí&#160;–&#160;–&#160;– líbí se ti ta spanilá dvojice?</p>
			<p class="MLP_text ParaOverride-1"><span class="MLP_znak_kurziva_11b">Ocitl ses v&#160;obydlí dcer Jindřicha Wittinghausera</span>&#160;– Wittinghausen, Vítkův kámen, se před dávnými časy jmenoval tenhle zámek, než dostal jméno po kostelíku svatého Tomáše, který vybudovali poblíž a&#160;který už také zpustl.</p>
			<p class="MLP_text ParaOverride-1">Mladší dcera sedí u&#160;okna a&#160;vyšívá, a&#160;ačkoliv je teprve časně zrána, je už zcela oblečená, v&#160;matově modrých šatech po onom notně malebném způsobu, jaký ještě tu a&#160;tam vídáme na obrazech z&#160;časů třicetileté války. Všechno je roztomilé. Rukávy a&#160;živůtek se řádně spínají, každý záhyb vlečky se klade podle vědomého záměru, každá stuha je tak, jak má být, a&#160;každé nabrání má svůj význam, a&#160;nad veškerým tím úborem se jako štít tyčí hezounká hlavička, všude samá plavá kučera, a&#160;z&#160;toho starodávného kypivého oblečení vyhlíží téměř divukrásně mladá. Je naprosto zjevné, že má výsostné potěšení z&#160;toho, co si oblékla, a&#160;právě proto že má ten oděv na sobě. Těm plavým kučerám podivuhodně sluší tmavohnědé, téměř černé oči, pokud je občas vylekaně nebo zvědavě pozvedne vzhůru, až zazáří&#160;– ale potom v&#160;tom svém zarámování spočívají tak ryzí, tak oblé, až je vidět, jak ta mladá duše, jíž se dosud nedotkla bolest ani vášeň, vyhlíží z&#160;těch svých okének doposud s&#160;tak nemotornou důvěřivostí, když svět je přece veliký a&#160;nádherný. Podle kučer je jí víc než osmnáct, podle očí méně než čtrnáct. Možná něco mezi tím.</p>
			<p class="MLP_text ParaOverride-1">Starší dcera se ještě neoblékla. Sedí v&#160;bílé noční košili na čemsi jako lehátku, má na něm rozloženou spoustu písemností a&#160;pergamenových svitků a&#160;cosi mezi nimi hledá. Bohaté naprosto černé vlasy jsou rozpuštěné a&#160;jejich široký valící se proud překrývá zvlně­ný sníh nočního úboru. Tvář je jemná a&#160;duchaplná, jen poněkud bledá, takže oči z&#160;ní září o&#160;to temněji, ježto ladí s&#160;vlasy, jsou smolně černé a&#160;téměř ještě větší než hnědé oči sestřiny.</p>
			<p class="MLP_text ParaOverride-1">Místnost je obývací pokoj a&#160;ložnice dívek; dál uvnitř totiž stojí dvě postele ztesané z&#160;dubového dřeva, nad oběma se klene hedvábný baldachýn a&#160;obklopují je koberce samý květ&#160;– židle a&#160;stoličky jsou posunuté, tak jak se právě použily, a&#160;dílem i&#160;pokryté bílými součástmi ležení. Klekátka stojí každé v&#160;jiném okenním pažení, tak aby se modlící sestry navzájem neviděly; neboť zbožnost je ostýchavá jako láska. Na zkrášlovacím stolku je pouze vysoké úzké zrcadlo a&#160;pravé šperky. Je ještě hodně časně zrána, jak prozrazují dlouhé stíny a&#160;stříbrné blesky na zarosených jedlích venku. Den je velmi jasný, vrcholek Alp v&#160;obou oknech spočívá jako v&#160;rámu, a&#160;nad tím vším se klene blyštivé zrcadlo.</p>
			<p class="MLP_text ParaOverride-1">Dívka u&#160;okna horlivě vyšívá a&#160;jen někdy pohlédne na sestru. Ta zničehonic už ustala v&#160;hledání a&#160;popadla harfu, z&#160;ní se už delší čas linou jednotlivé tóny jako ve snu, tóny, které spolu nesouvisí anebo jsou ostrovními vršky melodie, která se potopila pod hladinu.</p>
			<p class="MLP_text ParaOverride-1">Náhle řekla mladší dcera: „Vidíš, Klariso, i&#160;když bys ráda tu melodii ukryla, já znám tu píseň, kterou bys zas už chtěla zpívat.&#160;–“ </p>
			<p class="MLP_text ParaOverride-1">Oslovená nečekala a&#160;tiše zapěla dva verše: </p>
			<p class="MLP_verse_-12-12-">„Tam ležely bílé hnáty,<br/>a&#160;též zlatá koruna.“</p>
			<p class="MLP_text ParaOverride-1">Pak nechala hraní, harfu ale neodložila a&#160;pohlížela strunami na nevinný sestřin obličej.</p>
			<p class="MLP_text ParaOverride-1">Ta těma svýma dobrýma oblýma očima opětovala ten pohled a&#160;pak řekla málem plaše: „Já nevím, mně ta píseň připadá taková příšerná, tuší se v&#160;ní cosi neblahého&#160;– a&#160;obsah je tak děsivý&#160;–&#160;– a&#160;ty taky víš, že otec neslyší rád, když zpíváš zrovna tuhle píseň.&#160;–&#160;–“</p>
			<p class="MLP_text ParaOverride-1">„Vidíš, a&#160;přesto ji složil někdo, kdo byl velmi něžný a&#160;hodný,“ vpadla jí starší sestra do řeči.</p>
			<p class="MLP_text ParaOverride-1">„To mohl tedy rovnou radši složit něco mírnějšího a&#160;přívětivějšího,“ opáčila mladší, „taková píseň přece má být dobrá a&#160;hezká, aby ji měl člověk rád a&#160;nebál se jí jako téhleté.“ Když to říkala, Klarisa na sestru pohlížela s&#160;líbeznou něžností skoro jako matka, a&#160;řekla: „Ach, ty dobračko upřímná, tys ještě tak strašně mladá!&#160;–&#160;–&#160;– Ten strach, ten děs, to je přece hlubina našeho svědomí a&#160;ta vposledku usmiřuje k&#160;dobrodušnosti dvojnásobné.“</p>
			<p class="MLP_text ParaOverride-1">„Ne, ne,“ opáčila ta druhá; „já jsem radši rovnou od začátku dobrá. Taková píseň musí podle mě být milá a&#160;jasná tak jako dnešní den, žádné mráčky, kam jen dohlédneš, samá modř a&#160;jenom modř, nejčistší a&#160;nejpřívětivější modř. Tvoje melodie jsou teď pořád jako mlha a&#160;mraky nebo docela jako měsíční svit, ten je možná také hezký, ale u&#160;něho má člověk strach.“</p>
			<p class="MLP_text ParaOverride-1">„Ach, ty hojně milované, vznášivé, vířivé mraky,“ opáčila Klarisa, „jak vykvétají na té pustině nebes, jak září a&#160;blyští se kolkolem hor, staví paláce třpytné, v&#160;chuchvalcích slunci se nastavují a&#160;večer co večer planou líbeznou červení jako ospalé děti!&#160;–&#160;–&#160;– Ach, Johano, milé děvče, pořád ještě jsi sama sobě nebesy, hlubokými a&#160;krásnými a&#160;chladnými! Ale budou se v&#160;nich vznášet vzhůru vůně&#160;– člověk je omylem obdaří názvem vášně&#160;–, ty se budeš šalebně domnívat, že se tu zjevily jako cosi slastného, řekneš, že se to tu v&#160;modru kolébají andělé&#160;– jenže právě z&#160;nich snesou se pak blesky a&#160;teplé deště, tvé slzy&#160;– a&#160;přesto i&#160;z&#160;těchto slz zase povstane onen oblouk zaslíbení, který se tak sličně třpytí a&#160;jejž nelze nikdy dosíci&#160;–&#160;–&#160;– měsíční svit je pak spanilý a&#160;naše nápěvy měkké.&#160;– – Dítě, jsou na světě radosti tak vypjaté, že by dokázaly rozlomit nám srdce&#160;– – a&#160;strasti vroucí tak&#160;–&#160;–&#160;– ach, jsou tak vroucí!!“</p>
			<p class="MLP_text ParaOverride-1">Johana rychle vstala, popošla k&#160;sestře a&#160;políbila ji na ústa s&#160;nevýslovnou něžností, oběma pažemi ji při tom objala kolem krku a&#160;řekla: „Taková jsi, já to vím; srdce tě bolí, milá sestro; ale myslím, že otec tě miluje, bratr, já a&#160;jistě všichni lidé, protože jsi tak dobrá jako už nikdo na světě; ale nemluv tak&#160;– zpívej raději, zazpívej všechno, i&#160;to o&#160;králi. Vím, že na to dnes myslíš už od chvíle, cos vstala.“</p>
			<p class="MLP_text ParaOverride-1">Klarisa jí dvakrát se vší vřelostí vrátila polibek na dětské rty, z&#160;jejichž nevědomé, kypivé sličnosti se těšila jako nějaký zamilovaný, a&#160;řekla pak s&#160;úsměvem: „Nedělej si starosti, srdce moje, budu s&#160;tebou pilně pracovat na tom, aby náš otec měl radost z&#160;těch krásných květů, co ti rostou pod rukama.“ Usedla ke druhé straně vyšívacího rámu, a&#160;zatímco se Johana činila na květech, ona se spokojila s&#160;tím, že vyplňovala podklad. Povídaly si ještě všelicos, pak mlčely&#160;– pak zase promlouvaly, ale nevytrácel se podtón, vřelost těch dvou z&#160;duše milých sourozenců, starší sestra při tom byla něčím jako něžným poručníkem. Mladší měla cosi na srdci, zdálo se; už několikrát se totiž chystala zahovořit&#160;– a&#160;teď se zase zhluboka nadechla a&#160;vyrukovala s&#160;jakýmsi odvážným pytlákem, o&#160;němž slyšela, že prý si k&#160;přebývání vyvolil západní lesy, které tehdy bývaly daleko větší než teď. Vykládají se prý o&#160;něm ty nejprapodivnější zvěsti. Vyprávěla, že jak včera zaslechla, toho pytláka prý nelze skolit jinou než posvěcenou kulí a&#160;že v&#160;noci rozmlouvá s&#160;muži, kteří nejsou vůbec z&#160;masa a&#160;z&#160;kostí.</p>
			<p class="MLP_text ParaOverride-1">Klarisa s&#160;tím nesouhlasila a&#160;měla za to, že takové věci jsou plodem pověry, nejspíš vůbec takový člověk neexistuje, protože si lidé zrovna libují ve všelijakých strašidelných líčeních.</p>
			<p class="MLP_text ParaOverride-1">„Ale ano, takový člověk jistě existuje,“ vyhrkla na ni Johana.</p>
			<p class="MLP_text ParaOverride-1">„A&#160;i kdyby,“ opáčila Klarisa, „určitě není tím, za koho ho mají.“</p>
			<p class="MLP_text ParaOverride-1">„Och, možná je ještě něco daleko horšího&#160;– víš ty o&#160;tom nešťastném mlynáři v&#160;Perneku u&#160;Českého Krumlova&#160;– toho zastřelil.“</p>
			<p class="MLP_text ParaOverride-1">„Jen nepapouškuj tak rouhavě, co není doloženo. Ten mlynář se dal najmout jako zvěd do švédského vojska, proto ho zastřelili.“</p>
			<p class="MLP_text ParaOverride-1">„Ano, to se všichni domnívali, jenže nikdo to nedokázal&#160;– a&#160;já ti to tedy řeknu&#160;– včera večer jsem vyposlechla, co v&#160;jizbě pro čeleď povídal o&#160;tom člověku jeden myslivecký mládenec, který otci nesl dopis od rytíře. Je vysoký a&#160;silný jako strom, má zcuchaný vous a&#160;s&#160;tou svou dlouhou ručnicí podniká celodenní výpravy po lesích. Z&#160;těch, co tu v&#160;rovině žijí, zahlédl ho jen málokdo, ale myslivecký mládenec ho viděl zblízka tak jako já tebe&#160;– a&#160;on a&#160;nikdo jiný spáchal tu vraždu. Našli mlynáře v&#160;lesním houští u&#160;Bělé poblíž obrazu Panny Marie, tam co se dělí cesty, a&#160;neměl na těle žádné jiné poranění než dírku po malé kulce ve spánku, a&#160;kulky tak malé nepoužívá nikdo jiný než ten pytlák. Pak říkal ještě něco, to ale je až příliš bezbožné, aby to mohla být pravda.“</p>
			<p class="MLP_text ParaOverride-1">„Ano?“</p>
			<p class="MLP_text ParaOverride-1">„Že ten člověk jen tak střelí, a&#160;vždycky zasáhne toho, na koho si myslí.“</p>
			<p class="MLP_text ParaOverride-1">„Jak můžeš poslouchat takové řeči,“ řekla Klarisa velice vážně, „to je bohapusté rouhání. Jak by Bůh, všemohoucí pán vesmíru, mohl připustit takové divy, když dojista chce, abychom i&#160;nadále věřili tomu, jak uspořádal svět tak, jak je to přece naší povinností a&#160;naší radostí.“</p>
			<p class="MLP_text ParaOverride-1">„Já tomu taky nevěřila,“ řekla Johana upřímně, „ale jak jsem tak naslouchala a&#160;viděla, že naše děvečky téměř zbledly, přejela i&#160;mě husí kůže, a&#160;vzdor tomu, že jsem chtěla jít, poslouchala jsem dál, co říká. Vylíčil všechno tak živě, i&#160;ty všechny lesy tam nahoře, nesmírné a&#160;neproniknutelné, že ty naše jsou proti nim pouhé zahrádky. Prý uprostřed těch lesů leží krásné černé čarovné jezero a&#160;kolem něho se tyčí podivuhodné skály a&#160;podivuhodné stromy a&#160;vroubí je kolem dokola vysoký hvozd, v&#160;němž od stvoření světa doposud nezazvonila sekyra. Myslivec říkal, že zatím ještě nepronikl tak hluboko, aby došel až k&#160;té vodě, ale že napříště to udělá, a&#160;že nosí u&#160;sebe posvěcenou stříbrnou kulku, aby zastřelil toho pytláka a&#160;vraha, jen ho zahlédne; olovu prý totiž odolá.“</p>
			<p class="MLP_text ParaOverride-1">„Tak proč to už neudělal,“ řekla Klarisa, „když tě ho už několikrát uviděl, jak říkáš?&#160;– Vidíš, jsi důvěřivý blázínek, a&#160;ten mládenec je chvástavý taškář, co by rád, aby se všichni třásli hrůzou, aby on vypadal jako o&#160;to větší hrdina. Na tvém místě bych to byla vůbec neposlouchala. Ten chlap je asi jen takový neškodný střelec&#160;– nebo takový člověk zhola a&#160;vůbec neexistuje; protože všichni, co se kdy octli v&#160;těch lesních končinách, nacházeli vždycky jen krásnou divokou krajinu samý zdravý květ, samá bylina a&#160;nádherný strom, kde žijí nesčetní neznámí ptáci a&#160;živočichové, ale není tam nic, co by budilo sebemenší podezření.“</p>
			<p class="MLP_text ParaOverride-1">„Ale ve Zvonkové teprve docela nedávno potok vyplavil pozůstatky kančí lebky, a&#160;v&#160;ní vězela taková malá kulka.“</p>
			<p class="MLP_text ParaOverride-1">„No, tak už toho nechme,“ řekla Klarisa s&#160;úsměvem, „kvůli všem těm tvým lesům, jezerům a&#160;hnátům a&#160;myslivcům máš tuhle na té růži ošklivý cípek.“</p>
			<p class="MLP_text ParaOverride-1">Johana, která byla právě ve věku, kdy v&#160;mysli naplno bují všelijaké loupežnické a&#160;kouzelné fantasmagorie, nehodlala tak snadno uhnout od tématu, ovšem Klarisa už se nedala přimět k&#160;návratu, a&#160;tak se rozhovor stočil k&#160;vyšívání, ježto Johana hájila tu porouchanou růži, a&#160;vedl se s&#160;důsledností, jaká posléze dospívá k&#160;tanci a&#160;k&#160;umírání, k&#160;válečným přípravám, k&#160;levanduli, k&#160;zavařenině a&#160;ke kometám. Jako krev ve vlnách tryská ze srdce, tak s&#160;ní cválá i&#160;lehká eskadra myšlenek, vyžvatlává je dětský jazýček, přátelská a&#160;velká pohlížejí na nás oblá očka&#160;– a&#160;naše srdce je volky nevolky miluje víc než veškerou moudrost mudrců. Tak nade vší míru cenné je ono ryzí dílo Stvořitelovo, lidská duše, až doposud neposkvrněná a&#160;pranic netušící špatnost, jež ji obklopuje, je nám nevýslovně posvátnější než každá ze všech sil na sobě vynucená proměna v&#160;něco lepšího; nikdo takový už totiž ze své tváře nevyhladí náš zármutek z&#160;někdejšího zmaru&#160;– a&#160;síla, kterou použije, aby potřel své zlo, ukazuje nám téměř hrozivě, jak rád by něco zlého spáchal; obdivujeme ho, ale srdce přirozenou láskou vzpíná se vstříc pouze tomu, v&#160;kom není špatnosti. Proto řekl přede dvěma tisíci lety onen někdo: „Běda tomu, kdo by pohoršil jednoho z&#160;maličkých!“ A&#160;jestliže hledíme na ty dvě sličné tváře naproti sobě, slyšíme, co říkají, každá průzračný démant, zasazený do stříbrného jasu pohledů, ta prostá komnata, ač jsou po ní rozsety nástroje denní potřeby, zdá se nám posvěcená a&#160;čistá jako chrám.</p>
			<p class="MLP_text ParaOverride-1">Slunce se již vyhouplo nad les, dopoledne zářilo a&#160;blyštělo se nad mlčícími korunami stromů, a&#160;jasný pruh slunečního světla se zvolna snášel na vyšívání&#160;– a&#160;vtom venku kdosi pokorně a&#160;tiše zaklepal na dveře a&#160;žádal, aby směl dovnitř. Johana se vymrštila a&#160;kvapně odsunula ještě zavřenou petlici. Vzápětí vešel dovnitř nějaký muž a&#160;přátelsky zdravil&#160;– to otec obou dívek vešel do jejich ranní komnaty skromně a&#160;uctivě jako někdo cizí. Už tehdy byl vysokého věku, ale stařec přesli-čný, postavy, jako kdyby vystoupil z&#160;rámu van Dykova obrazu&#160;– oděný do černého sametu, vysoký a&#160;statný, s&#160;bílými vlasy a&#160;lesklým vousem, který se řinul na tu krásnou širou kopuletou hruď&#160;– oči výrazně klenuté a&#160;výmluvné, pod strmícím zvrásněným čelem&#160;– tak přesahoval ten zjev téměř až kamsi do času věštců a&#160;proroků, rozvalina mohutné mužské síly a&#160;mužské velikosti, rozvalina, kterou osvětlovalo teď už jen mírné večerní slunce <span class="MLP_znak_kurziva_11b">laskavosti</span>, tak jako němé pozdní léto po těžkých hlučných bouřích&#160;– tak jako znavený úplněk na snopech v&#160;poli s&#160;úrodou&#160;–&#160;– tichá, mírná, hluboká laskavost. Byl jednou z&#160;mála tehdy ještě patrných postav odkvetlého rytířstva, notně se nehodící do svého okolí tak jako ocún na posečené podzimní louce, kdy ostatní květy jsou už dávno svezené do stodol.</p>
			<p class="MLP_text ParaOverride-1">Obě děti mu visí na očích. Má je k&#160;tomu, aby dál vyšívaly&#160;– a&#160;když tak činí, nepozorovaně na ně upírá pohled, vážný a&#160;láskyplný. Pro­hlíží si jejich dílo a&#160;chválí je, zeptá se na to a&#160;na ono a&#160;vždy zná odpověď, ta je balzámem na jejich srdce.</p>
			<p class="MLP_text ParaOverride-1">Ježto matka dívek už před deseti lety zemřela, pohled na toho starého muže mezi dívkami bez matky byl o&#160;to dojemnější&#160;– zachází s&#160;nimi se zvláštní láskyplností, aby jim nahradil matčino srdce, o&#160;něž přišly. Zejména se zaobírá mladším děvčetem, jako kdyby ona to ještě potřebovala nejvíc.</p>
			<p class="MLP_text ParaOverride-1">Když se jich vyptal, zda v&#160;té své malé domácnosti něco nepotřebují, zda jim nehrozí, že jim dojde ve vyšívání některá barva, zda mají šaty a&#160;látky v&#160;dobrém a&#160;náležitě skvoucím stavu, zda nemá některá děvečka nebo komorná něco na svědomí anebo zda jinak něco nepostrádají nebo po něčem netouží&#160;– a&#160;když na tohle všechno uslyšel v&#160;odpověď samé „Ne“ anebo samé „Ale milý otče“, usmál se a&#160;řekl, stejně že objednal ve městě Augšpurku krásné a&#160;vzácné věci, aby si je prohlédly a&#160;vybraly si z&#160;nich, a&#160;má pevnou naději, že sem od nynějška do osmi dnů dojista dorazí a&#160;že dcery budou uznalé a&#160;potěšené. Ať jen si do té doby vyvzpomenou, co všechno by si tak přály a&#160;představovaly, co by bylo třeba a&#160;co by si možná, kdyby na to došlo, vybraly a&#160;co ne. A&#160;poté, jako kdyby ještě rád sám před sebou odložil cosi trpkého a&#160;nevítaného, pustil se do všech možných jednotlivostí a&#160;vážně se zajímal&#160;–&#160;– o&#160;Johanina kuřátka, o&#160;jejího srnce a&#160;rehka, o&#160;její květiny v&#160;oknech&#160;– o&#160;Klarisinu harfu a&#160;náčrtníky, o&#160;dopisy a&#160;o&#160;to, jak se daří vzdáleným přítelkyním&#160;– a&#160;posléze vznesl na plavovlásku dotaz, zda už teď vůbec neusne, než se večer pomodlí, tak jako ještě před několika lety, kdy ji často museli zvedat někde z&#160;terasy nebo z&#160;trávníku na zahradě, celou rudou od spaní, a&#160;při večerním slunku, které se ještě mihotalo, museli ji klopotně svlékat&#160;– a&#160;když se nakonec obou dvou dojatě zeptal, zda také v&#160;modlitbě vždy vzpomenou zesnulé matky, začaly už tušit, že má cosi na srdci, co se jim ostýchá prozradit; jednou z&#160;jedinečných vlastností toho energického starce totiž bylo, že tak jako dokonalí a&#160;silní lidé často, spolu s&#160;otcovskou péčí o&#160;dcery projevoval vůči nim také téměř ostych jako nějaký milenec, a&#160;ježto jejich úcta a&#160;respekt k&#160;němu byly zcela bezmezné, jejich oči s&#160;úzkostí ulpívaly na jeho tváři, ovšem ani jedna z&#160;nich se neodvažovala na cokoliv zeptat. Láska v&#160;každé podobě je ostýchavá jako ctnost a&#160;uctivá bázeň je nesmělejší než bázeň samotná. Rozuměl jim, tak jak ony rozuměly jemu.</p>
			<p class="MLP_text ParaOverride-1">Pečlivě, aby látku nezmačkal, vzal z&#160;jedné židle kus bílého sukna, popošel s&#160;ním blíže k&#160;oknu a&#160;k&#160;vyšívacímu rámu a&#160;usedl naproti dívkám, pořád ještě se tvářil, jako že si chce udělat pohodlí; ani ne tak dívkám, jako spíš sobě předstíral, že je to něco přirozeného.</p>
			<p class="MLP_text ParaOverride-1">„Nejspíš,“ zahovořil, „jste si už všimly, že rytíř se včera sice ze své lovecké výpravy sám nevrátil, ale pověřil posla, ať dopraví dopis. Štěstěna jim nad jiné přála, a&#160;na cestě je už celý náklad zvěřiny; a&#160;ani si nemůže dost vynachválit, jak krásné a&#160;tiché a&#160;jak uzavřené a&#160;nepřístupné jsou ty lesní sady, v&#160;nichž se už déle než čtyři týdny oddává radostem z&#160;lovu.</p>
			<p class="MLP_text ParaOverride-1">Je téměř smutné číst, jak je mu zatěžko loučit se s&#160;tím vším&#160;– praví: Ani závan, ani dechnutí světa tam venku sem nepronikne, a&#160;když člověk vidí, jak celé dny pochodu v&#160;listoví a&#160;ve větvích tkví stále týž, stále ničím nerušený, stále přátelský nádherný poklid, že tu nic nebrání, aby se dobře dařilo i&#160;tomu nejtenčímu stébélku trávy, stojí člověka hodně úsilí, aby uvěřil, že ve světě lidí už hodně let zuří povyk války a&#160;zmaru, kde nejdrahocennější a&#160;nejumnější rostlina, lidský život, ničí se stejně kvapně a&#160;nerozvážně, jak namáhavě a&#160;bedlivě les hýčká a&#160;pěstuje i&#160;tu nejmenší ze svých květin. Jen pomyslete, objevili krásnou skalnatou horu, která strmí nad lesem a&#160;odkud je vidět náš zámek; mají za to, že určitě tu horu uvidíme z&#160;našeho červeného rohového pokoje. Hodláme ještě dnes postavit do toho pokoje dalekohled a&#160;podívat se, jestli opravdu uvidíme to skalisko, kterému říkají Vítkův Kámen&#160;– anebo nebylo by ještě hezčí, kdybychom si ještě než nastane zima, vyrazili procházkou do té půvabné divočiny?“</p>
			<p class="MLP_text ParaOverride-1">K&#160;smrti vyděšený pohled vyrazil Johaně z&#160;očí vstříc otci a&#160;zasáhl přívětivě tázavý otcův zrak. Otec vstal a&#160;několikrát neklidně přešel po pokoji sem a&#160;tam, pak přikročil k&#160;Johaně, která se strachem pozorovala každý z&#160;jeho pohybů, a&#160;řekl s&#160;láskyplnou vážností: „Johano, ty milá, bázlivá srnko&#160;–&#160;– a&#160;přesto to musí být, všichni si společně zajdeme do těch lesů&#160;–&#160;–&#160;– ještě mi nic neříkej&#160;– je už nezbytné, děti, abych vám prozradil, o&#160;co jsme se v&#160;tomhle létě postarali. Tenhle dopis je z&#160;Rožmberka&#160;– tady je jeden ze Zlaté Koruny&#160;– tenhle je z&#160;Prahy&#160;– tenhle z&#160;Míšně a&#160;konečně tady je jeden z&#160;Bavorska. Já vás doposud ušetřil zpráv z&#160;míst, kde se bojuje, abych vám nekrušil srdce věcmi, o&#160;nichž raději nevíte; ale rozestřel jsem síť nade všemi válčišti, abych neustále věděl, jak se to všechno vyvíjí a&#160;co se nejspíš stane v&#160;budoucnu&#160;– dělo se tak pro čest vlasti a&#160;na vaši ochranu, tak jak mi to Bůh stanovil za milou otcovskou povinnost. Připravuje se ještě do zimy operace proti horním podunajským zemím, její pravé křídlo má za úkol přejít přes naše hory&#160;– tihle Švédové dobře znají mé jméno&#160;– a&#160;i kdyby je neznali, je hodně důvodů myslet si, že náš zámek smetou, a&#160;první sněhové vločky nadcházející zimy budou se nejspíš snášet na trosky zdí na troud spálených&#160;– možná&#160;– sídlo vybudujeme znovu, a&#160;o&#160;vás jsem se postaral podle nejlepšího vědomí a&#160;svědomí. Jak jsem to zařídil s&#160;penězi a&#160;s&#160;cennostmi, to vám vysvětlím později&#160;– teď, to je důležitější&#160;– <span class="MLP_znak_kurziva_11b">jak to bude s&#160;vámi</span>. Vysoko v&#160;lese je místo, znám je už dávno, tak osamělé, tak stranou veškerého lidského hemžení, že nikdo nevypátrá k&#160;němu nikde stezku, šlépěj, stopu, nadto není přístupné z&#160;žádné strany vyjma jediné, tu je třeba mít dobře na paměti&#160;– jinak je to místo ale podivuhodně líbezné a&#160;rozkošné, jakýsi úsměv té divočiny, jakýsi konejšivý doklad na ochranu a&#160;na uvítanou. Na tom místě stojí dům, dal jsem ho v&#160;tomhle létě postavit, je už pro vás krásně a&#160;útulně zařízen; tam totiž budete bydlet, dokud tady zas nebude všechno v&#160;pořádku a&#160;bezpečné. Nikdo živý neví, že tam dům je; ti, kdo ho stavěli, jsou mi totiž trojnásob zavázáni: především proto, že jsem je vzal do přísahy, pak proto, že jsou mi co poddaní léta láskyplně oddáni, a&#160;konečně proto, že jsem vybral jen takové lidi, kteří mi náhodou už před delším časem svěřili veškerou svou hotovost, abych ji vzal do úschovy a&#160;spolu se svým majetkem ochraňoval, dokud nepomine válečné nebezpečí. A&#160;ti se budou střežit, aby porušili přísahu a&#160;přivodili mi jakoukoliv újmu. Byli všichni přivedeni na ono místo po příkré skalní stezce, ta je však nyní neschůdná vzhledem k&#160;balvanům, které jsou po ní rozsety. Založíme další cestu lesem, do něhož doposud nikdo nevešel a&#160;kudy je to podle mého daleko pohodlnější, protože půda je tu rovná, a&#160;rytíř má za to, že les tam je dojista hodně řídký, takže se jím dá dokonce snad i&#160;projet na koni. A&#160;tam, kde je to pak svízelnější, bude nás očekávat průvodce, který přibude ze svého domova jinudy, a&#160;pro vás budou připravena nosítka. Les, i&#160;když nevzdělávaný, je krásný a&#160;útulný nejinak než les u&#160;nás, a&#160;až tam budete pobývat, po celou dobu neuvidíte jediného člověka, krom těch, co k&#160;vám patří. O&#160;to jsem se postaral, a&#160;myslím, že je to dobré&#160;–&#160;–&#160;– a&#160;teď, děti, mluvte vy.“</p>
			<p class="MLP_text ParaOverride-1">Obě na něj pohlédly a&#160;mlčely jako hrob.</p>
			<p class="MLP_text ParaOverride-1">„No tak, Johano,“ řekl otec s&#160;úsměvem, „to ti je té tvé jizby tady tak líto? Víš, ta v&#160;lese je zbudována úplně stejně a&#160;zařízená jako tahle – – Nuže?“</p>
			<p class="MLP_text ParaOverride-1">S&#160;velkou námahou ze sebe vyrazila plaše: „Ale je tam vrah a&#160;pytlák.“</p>
			<p class="MLP_text ParaOverride-1">Když to řekla, otec sebou nevrle škubl, řekl však poté nadmíru poklidně a&#160;pevně: „Není tam nikdo. Je mi to ovšem velice, převelice nemilé, že se ta nesmyslná pověst donesla až k&#160;vám do jizby. Nikdo tam není, věřte mi; po celé ty tři měsíce, kdy byl rytíř pryč, s&#160;Felixem prohledával les křížem krážem, a&#160;u&#160;všech, kdo bydlí na kraji jeho panství, a&#160;ve všech uhlířských, dřevorubeckých a&#160;lesnických chalupách pátral po nějaké příčině té pověsti&#160;– ta opatrnost byla zbytečná, ale vynaložená k&#160;tomu, abychom měli klid; po nějakém takovém člověku tam není ani potuchy, neví se tam ani o&#160;té divné zvěsti, která se zcela zbytečně zatoulala do našich končin&#160;– ale mně je to všechno notně nepříjemné kvůli vám, protože to bude nesmyslně zatěžovat vaši fantazii. Copak si myslíš, Johano, ty děvče nevěrné, že by tě tvůj otec zavedl mezi loupežníky a&#160;vrahy? A&#160;pokud je tam nějaký pytlák, pak je to hezký starý muž, ten bude jedním z&#160;vašich sloužících a&#160;záhy si ho zamiluješ jako vlastního otce. Buďte dobré mysli, děti, se svým novým sídlem se jednou budete loučit velmi smutně, a&#160;až vám dáme zprávu, že tenhle zámek je zas jako nový a&#160;vyšňořen do vysokého lesku tak jak ještě nikdy, nejspíš vám z&#160;radostných očí ukápne nějaká ta slzička na to půvabné místo, se kterým se rozloučíte. Ten plevel si ze srdéček klidně vyklučte a&#160;považte, že do měsíce tady bude stoupat kouř z&#160;vojenského ležení a&#160;budou tu třeskat zbraně a&#160;v&#160;téhle komnatě namísto tónů harfy budou znít neslušnosti, hrubosti a&#160;třesk zbraní. Buďte veselé a&#160;chystejte se. Za osm dnů vyrazíme. Anebo máte proti mému návrhu ještě něco?“</p>
			<p class="MLP_text ParaOverride-1">Neměly jedna ani druhá asi nic, ale dobré mysli také nebyly, tak jako vždy uznaly, že otcův úmysl je dobrý, a&#160;slíbily, že budou za několik dnů dokonale připraveny na cestu. V&#160;tom krásném a&#160;veselém ranním pokoji, který celý tonul v&#160;mírné záři dopoledního slunce, posvěcen přítomností oněch dvou andělů a&#160;na nějž zvenku patřila poklidná sváteční příroda, najednou snesl se chmurný flór, a&#160;do něho se halily tři tváře: otec vzhledem k&#160;dívkám, dívky vzhledem k&#160;věci samé, a&#160;tak jako každá ta tvář zápasila o&#160;nenucenost, právě proto jí nemohla dosíci.</p>
			<p class="MLP_text ParaOverride-1">Proto také přikročil k&#160;oknu a&#160;pilně vyhlížel, jaké že je povětří, jen aby prvotní předpojatost dívek trochu odvanula, a&#160;jako kdyby mu bylo počítat na obloze ovečky, které zrovna od jihu začaly vycházet na nebe, dlouho a&#160;bedlivě na ně pohlížel, ruku u&#160;očí. Dívky&#160;– je podivuhodné, jak zázračně dovedou uklidnit milované, věrné zraky&#160;– hned dva takové obdaroval laskavým pohledem&#160;–&#160;– a&#160;Johanina úzkost, ještě před chvílí obrovská a&#160;nepřekonatelná, najednou docela a&#160;úplně vyprchala. Otec se s&#160;úsměvem vrátil od okna a&#160;řekl, pokud chtějí dnes uvidět to lesní skalisko a&#160;s&#160;ním i&#160;tu krásnou lesní stěnu vzpínající se v&#160;dáli, v&#160;níž jako v&#160;nějakém výklenku spočívá jejich dřevěný lesní zámeček, musí to být brzy, a&#160;on že i&#160;kvůli tomu postaví dalekohled přechodně do červeného pokoje; protože pokud ho všechna znamení neklamou, určitě dnes přijde ještě bouřka&#160;– šelmovsky se podíval po Johaně, jejíž rty, které se zase už skvěly purpurem, snažily se potlačit a&#160;skrýt tichý úsměv; ten otec ovšem viděl a&#160;znal jej. Bylo totiž jednou z&#160;jeho slabostí, že prorokoval bouřky, a&#160;když z&#160;deseti, které nepřišly, propukla jedna, nikdo nebyl o&#160;neklamnosti jejích příznaků přesvědčen pevněji než on. Jestli však dnes takové příznaky na obloze čiré jako zrcadlo vskutku objevil anebo si to jeho skvělé srdce pouze nalhávalo, aby vzburcoval mysli k&#160;radosti&#160;– kdo to dokáže rozhodnout?&#160;– Tak nebo onak byl potěšen, když viděl, že trýzeň prvního napětí se z&#160;tváří mu milých vytrácí, a&#160;ježto asi věděl, že až od nich odejde, jednu i&#160;druhou vloží do těch nejlepších rukou, vydal se veselý a&#160;samý žert ke dveřím. „Klariso,“ zahlaholil a&#160;ještě držel kliku, „ty zas na to své oblékání budeš potřebovat celou věčnost&#160;– ale kvůli tomu se neukvapuj&#160;– musím předtím ještě něco zařídit, a&#160;až budete hotovy, buďte tak hodné a&#160;přejděte do červené jizby a&#160;dejte mi to vědět&#160;– ale kvůli tomu nechvátejte.“</p>
			<p class="MLP_text ParaOverride-1">A&#160;domluvil a&#160;zavřel za sebou dveře.</p>
			<p class="MLP_text ParaOverride-1">Který člověk byl kdy na světě tak milován! I&#160;když jim sám otec tu nekonečnost oblékání vložil do úst jako příležitost, aby si řekly, co měly důvěrného na srdci, byly nicméně příliš bezelstné, aby ho pochopily, nesmírně chvátaly, aby se jakžtakž nějak oblékly a&#160;on nemusel dlouho čekat.</p>
			<p class="MLP_text ParaOverride-1">Jen jedinkrát, když odešel, sestry se objaly a&#160;dvakrát, třikrát se vřele políbily na ústa, to bylo pevné, mocné, nevývratné ujištění a&#160;slib vzájemné opory a&#160;neskonalé pospolitosti.</p>
			<p class="MLP_text ParaOverride-1">Tak zázračná je moc lásky, že její paprsek, kdykoli v&#160;nebezpečí a&#160;v&#160;nouzi vyšlehne z&#160;oka druhého, vzápětí kolem našeho srdce vystaví pevnou hradbu důvěry, a&#160;byť by i&#160;vyšel z&#160;očí plachého děvčete, které samo potřebuje ochranu a&#160;prahne po ní.</p>
			<p class="MLP_text ParaOverride-1">Radost, důvěra, ba dokonce veselost, žertovnost a&#160;zvědavost vpily se z&#160;těch polibků dívkám do srdcí, a&#160;smály se, kdykoliv v&#160;tom přehnaném spěchu oblékání to nebo ono uspěchaly a&#160;připadlo jim to nevkusné.</p>
			<p class="MLP_text ParaOverride-1">Když byly konečně hotové, přiběhly do červeného pokoje a&#160;tam zastihly mladého myslivce, jak jej baron zrovna plísní za to jeho včerejší chvástání a&#160;povyk „a teď jdi,“ domluvil, když viděl, že vcházejí děvčata, „jdi, upaluj&#160;–&#160;–&#160;– no, no, Sebastiane,“ zahlaholil za mladíkem už mírněji, „jsem tak hrozný, že bereš nohy na ramena, div nezakopneš? Dej si dole pohár vína anebo pro mě za mě třeba dva. Jdi už.“ </p>
			<p class="MLP_text ParaOverride-1">Myslivec šel, a&#160;navýsost pobavený otec se otočil k&#160;dívkám. „Ajajaj, to jste byly hodně brzy hotové; podívejme, jak jste krásné&#160;– teď sem postavíme dalekohled a&#160;budeme se dívat.“ </p>
			<p class="MLP_text ParaOverride-1">A&#160;to se stalo.</p>
		</div>
</body>
</html>