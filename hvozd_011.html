<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Lesní trosky">
    <meta name="apple-mobile-web-app-capable" content="yes">
    <title>Lesní trosky</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Adalbert Stifter: Hvozd">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Hvozd">
    <meta property="og:title" content="Hvozd">
    <meta property="og:type" content="book">
    <meta property="og:book:author" content="Adalbert Stifter">
    <meta property="twitter:title" content="Adalbert Stifter: Hvozd">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hvozd_010.html">
    <link rel="next" href="./about.html">
    <meta name="nb-order" content="7">
    <link rel="self" href="hvozd_011.html">
    <meta name="nb-identifier" content="stifter-hvozd-a3cf78f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2467" data-nb-chars="14219">
    <nav role="doc-toc">
      <ul class="plain section">
        <li><a href="hvozd_005.html">Lesní hrad</a></li>
        <li><a href="hvozd_006.html">Lesní putování</a></li>
        <li><a href="hvozd_007.html">Lesní dům</a></li>
        <li><a href="hvozd_008.html">Lesní jezero</a></li>
        <li><a href="hvozd_009.html">Lesní louka</a></li>
        <li><a href="hvozd_010.html">Lesní skála</a></li>
        <li><a href="hvozd_011.html">Lesní trosky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hvozd_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="12"><span class="idea" data-nb-ref-number="1" id="idea1" data-nb-words="2" data-nb-chars="12">Lesní trosky</span></h1>
        <section>
          <p class="chunk" data-nb-ref-number="2" data-nb-words="304" data-nb-chars="1895"><span class="idea" data-nb-ref-number="2" id="idea2" data-nb-words="304" data-nb-chars="1895">Na&nbsp;zeleném pastvisku se&nbsp;tyčila mohutná čtyřhranná věž, obklopená rozpadajícími se&nbsp;hradbami. Neměla střechu, a&nbsp;v&nbsp;jejích vnějších zdech nebyly jediné dveře, zrovna tak jak vypadá dneska&nbsp;– ale neměla ještě na&nbsp;sobě tu&nbsp;zvětralou šedou barvu obnažených kamenných zdí jako dnes, nýbrž byla ještě oděná omítkou a&nbsp;vápnem, jen její čistota byla pošpiněna skvrnami od&nbsp;požáru, vycházejícími z&nbsp;oken a&nbsp;mířícími vzhůru jako ohony komet. I&nbsp;na vnějším zdivu byla patrná nejedna hluboká jizva. Trávník kolem dokola se&nbsp;vytratil a&nbsp;podobal se&nbsp;udusanému mlatu zbrázděnému hlubokými stopami po&nbsp;kolech, tu&nbsp;a&nbsp;tam se&nbsp;na&nbsp;něm válel zuhelnatělý strom anebo trosky neznámých nástrojů. Na&nbsp;to&nbsp;místo smrti shlíželo výsostné ticho a&nbsp;jasná obloha s&nbsp;přívětivým listopadovým sluncem. Nikde kolem ani pomyšlení na&nbsp;nějakého nepřítele, ale na&nbsp;hodinu odtud v&nbsp;okolí nebyla jediná další živoucí bytost; chýše byly spálené, a&nbsp;obec Frymburk ležela v&nbsp;troskách. Nicméně z&nbsp;rozvaliny k&nbsp;temnému nebi stoupal tenký modrý pruh dýmu, jako kdyby tu&nbsp;zříceninu obývala nějaká lidská bytost. Ba&nbsp;dokonce bylo vidět, jak po&nbsp;pastvisku, které sice nebylo zasněžené, zato umrzlé na&nbsp;kost, k&nbsp;troskám kvapně cválá nějaký rytíř. Pobídl koně dokořán zejícím průjezdem, přivázal jej, když seskočil, k&nbsp;tyči jedné železné okenní mříže, z&nbsp;jejíž římsy jako nějaký špinavý led ještě viselo roztavené sklo, pak se&nbsp;rychle otočil a&nbsp;zpola zasutou branou pronikl dovnitř do&nbsp;věže. Tady, vypálenými dveřmi a&nbsp;okny, zíraly na&nbsp;něj chodby a&nbsp;komnaty, připadaly mu&nbsp;hrůzně cizí, a&nbsp;z&nbsp;těch slují vál mu&nbsp;vstříc nehostinný vzduch. Přesto záhy objevil dřevěné schodiště, ztesané z&nbsp;kmenů dosud čerstvých a&nbsp;pokryté přitlučenými fošnami. Vyšel po&nbsp;něm nahoru a&nbsp;ocitl se&nbsp;v&nbsp;chodbě a&nbsp;v&nbsp;předpokoji, jehož strop se&nbsp;nezřítil. Jak tak rázoval temnou chodbou, uviděl nějakého starocha, jak tu&nbsp;stojí, ale nevšímal si&nbsp;ho&nbsp;a&nbsp;zaklepal na&nbsp;dveře u&nbsp;komnaty. Otevřenou špehýrkou u&nbsp;dveří zahlédl ženskou tvář.</span></p>
          <p class="chunk" data-nb-ref-number="3" data-nb-words="28" data-nb-chars="180"><span class="idea" data-nb-ref-number="3" id="idea3" data-nb-words="28" data-nb-chars="180">„Zuzano,“ řekl neznámý mírně, „mohu vejít?“ Děvečka hned otevřela dveře, provedla ho&nbsp;komnatou a&nbsp;otevřela mu&nbsp;na&nbsp;druhé straně ještě jedny dveře, které vedly do&nbsp;dalšího pokoje. Vešel.</span></p>
          <p class="chunk" data-nb-ref-number="4" data-nb-words="24" data-nb-chars="140"><span class="idea" data-nb-ref-number="4" id="idea4" data-nb-words="24" data-nb-chars="140">Ihned vstala jedna ze&nbsp;dvou černě oděných postav, které tam seděly, a&nbsp;pokročila mu&nbsp;vstříc se&nbsp;slovy: „Buďte nám z&nbsp;celého srdce vítán, rytíři.“</span></p>
          <p class="chunk" data-nb-ref-number="5" data-nb-words="136" data-nb-chars="745"><span class="idea" data-nb-ref-number="5" id="idea5" data-nb-words="136" data-nb-chars="745">Upřel své tmavé oči, které se&nbsp;tklivě leskly, na&nbsp;její bledé rysy&nbsp;–&nbsp;– ano, to&nbsp;Klarisa stála před ním a&nbsp;po její sličné postavě ve&nbsp;vlnách splýval černý smuteční šat. Stranou seděla Johana&nbsp;– tvář bílá jako z&nbsp;alabastru se&nbsp;ze&nbsp;závoje z&nbsp;černého flóru dívala na&nbsp;rytíře, a&nbsp;kapky, které jí&nbsp;proudily na&nbsp;líce, hnaly se&nbsp;rychleji, od&nbsp;chvíle, co&nbsp;ho&nbsp;uviděla a&nbsp;snažila se&nbsp;vypravit ze&nbsp;sebe cosi, čím by&nbsp;ho&nbsp;pozdravila. I&nbsp;on s&nbsp;chmurně sličným výrazem, který vyjadřoval jeho bytost, stál několik chvil beze slova a&nbsp;pohlížel na&nbsp;okno zalepené špatným papírem, neschopen vyloudit ze&nbsp;sebe hlásku, ježto i&nbsp;Klarisa mlčela a&nbsp;její ústa a&nbsp;řasy sebou marně škubaly, aby zadržely slzy. Přistrčila mu&nbsp;křeslo, ale přikročil k&nbsp;Johaně a&nbsp;vzal ji&nbsp;za&nbsp;ruku a&nbsp;svou ji&nbsp;jemně a&nbsp;pevně tiskl.</span></p>
          <p class="chunk" data-nb-ref-number="6" data-nb-words="15" data-nb-chars="101"><span class="idea" data-nb-ref-number="6" id="idea6" data-nb-words="15" data-nb-chars="101">„Protože jste prostě tady,“ řekla konečně a&nbsp;zavzlykala, „protože prostě je&nbsp;tu&nbsp;konečně nějaký člověk.“</span></p>
          <p class="chunk" data-nb-ref-number="7" data-nb-words="25" data-nb-chars="118"><span class="idea" data-nb-ref-number="7" id="idea7" data-nb-words="25" data-nb-chars="118">„Nehněvejte se&nbsp;na&nbsp;mě,“ opáčil jí, „jsem volný teprve pět dnů, a&nbsp;ty jsem téměř bez ustání jel a&nbsp;jel a&nbsp;pídil se&nbsp;po&nbsp;vás.“</span></p>
          <p class="chunk" data-nb-ref-number="8" data-nb-words="6" data-nb-chars="27"><span class="idea" data-nb-ref-number="8" id="idea8" data-nb-words="6" data-nb-chars="27">„Tak vy&nbsp;jste byl v&nbsp;zajetí?“</span></p>
          <p class="chunk" data-nb-ref-number="9" data-nb-words="106" data-nb-chars="586"><span class="idea" data-nb-ref-number="9" id="idea9" data-nb-words="106" data-nb-chars="586">„Byl jsem v&nbsp;zajetí, jinak byste nebyly tak dlouho bez pomoci&nbsp;– teď jsem ale tady a&nbsp;naléhavě vás prosím, vezměte všechno, co&nbsp;jsem a&nbsp;co mám, sobě ku&nbsp;pomoci a&nbsp;k&nbsp;službám. Můj hrad na&nbsp;Dunaji je&nbsp;sice také vypálený a&nbsp;ještě zřícenější než tenhle&nbsp;– ale to&nbsp;nic, nepotřebuji ho&nbsp;a&nbsp;nepostavím ho, dřív než bude v&nbsp;zemi mír. Ale něco prostředků jsem si&nbsp;uschoval, a&nbsp;ty ze&nbsp;všeho nejdřív použijeme na&nbsp;to, abychom tenhle váš dům uvedli do&nbsp;poněkud útulnějšího stavu. Sem už&nbsp;tak lehko nepřítel nepřijde; přesun byl totiž navýsost obtížný a&nbsp;jeho výsledky jsou nicotné. Všichni teď trčí v&nbsp;zimních ubytovnách.“</span></p>
          <p class="chunk" data-nb-ref-number="10" data-nb-words="30" data-nb-chars="185"><span class="idea" data-nb-ref-number="10" id="idea10" data-nb-words="30" data-nb-chars="185">S&nbsp;bolestně přívětivým třpytem v&nbsp;upřímných očích mu&nbsp;Klarisa podala ruku a&nbsp;řekla: „Takže zase už&nbsp;přicházíte první jako vždy, abyste pomohl, vy, vůči němuž jsem vždycky byla tak nevděčná.“</span></p>
          <p class="chunk" data-nb-ref-number="11" data-nb-words="62" data-nb-chars="324"><span class="idea" data-nb-ref-number="11" id="idea11" data-nb-words="62" data-nb-chars="324">„Toho teď nedbejte, Klariso,“ opáčil s&nbsp;kalně se&nbsp;blyštícíma očima, „na to&nbsp;nehleďte, to&nbsp;je&nbsp;pryč, a&nbsp;já jsem pouze váš příbuzný a&nbsp;bratr&nbsp;– jak bych to&nbsp;byl mohl kdy tušit.&nbsp;– Kdybyste bývala vůči všem trochu důvěřivější, nikdy bych vás nebyl trápil a&nbsp;neucházel se&nbsp;o&nbsp;vás, a&nbsp;nejspíš by&nbsp;asi nedošlo k&nbsp;tomu, co&nbsp;se&nbsp;vposledku stalo.&nbsp;–&nbsp;–“</span></p>
          <p class="chunk" data-nb-ref-number="12" data-nb-words="5" data-nb-chars="18"><span class="idea" data-nb-ref-number="12" id="idea12" data-nb-words="5" data-nb-chars="18">„Tak vy&nbsp;víte&nbsp;– –?“</span></p>
          <p class="chunk" data-nb-ref-number="13" data-nb-words="6" data-nb-chars="26"><span class="idea" data-nb-ref-number="13" id="idea13" data-nb-words="6" data-nb-chars="26">„Vím, Klariso, vím.&nbsp;–&nbsp;– –“</span></p>
          <p class="chunk" data-nb-ref-number="14" data-nb-words="9" data-nb-chars="27"><span class="idea" data-nb-ref-number="14" id="idea14" data-nb-words="9" data-nb-chars="27">„I&nbsp;on&nbsp;– je&nbsp;to&nbsp;tak&nbsp;– i&nbsp;on!?“</span></p>
          <p class="chunk" data-nb-ref-number="15" data-nb-words="2" data-nb-chars="7"><span class="idea" data-nb-ref-number="15" id="idea15" data-nb-words="2" data-nb-chars="7">„I&nbsp;on.“</span></p>
          <p class="chunk" data-nb-ref-number="16" data-nb-words="39" data-nb-chars="226"><span class="idea" data-nb-ref-number="16" id="idea16" data-nb-words="39" data-nb-chars="226">Klarisina tvář sebou prudce zaškubala a&nbsp;lapala po&nbsp;dechu; nezměrný žal jí&nbsp;spočíval na&nbsp;lících, ba&nbsp;dokonce cosi jako zlost, když obrátila zrak k&nbsp;oknu jako k&nbsp;nějaké slepé obloze&nbsp;– a&nbsp;celé vteřiny strnule zírala, protože zápasila.&nbsp;–</span></p>
          <p class="chunk" data-nb-ref-number="17" data-nb-words="45" data-nb-chars="273"><span class="idea" data-nb-ref-number="17" id="idea17" data-nb-words="45" data-nb-chars="273">Ještě jí&nbsp;bylo v&nbsp;rysech postřehnout málem něco jako šklebný výsměch, hrůza pohledět, když se&nbsp;tváří otočila zpátky a&nbsp;téměř klidně řekla: „Rytíři, pokud víte něco bližšího, řekněte nám to, vyprávějte nám to, my&nbsp;víme pouze jediné&nbsp;–&nbsp;– řekněte, rytíři, odkud víte cosi bližšího?“</span></p>
          <p class="chunk" data-nb-ref-number="18" data-nb-words="4" data-nb-chars="18"><span class="idea" data-nb-ref-number="18" id="idea18" data-nb-words="4" data-nb-chars="18">„Byl jsem u&nbsp;toho.“</span></p>
          <p class="chunk" data-nb-ref-number="19" data-nb-words="54" data-nb-chars="300"><span class="idea" data-nb-ref-number="19" id="idea19" data-nb-words="54" data-nb-chars="300">„Vy jste byl u&nbsp;toho, Bruno?“ vykřikla Johana a&nbsp;vymrštila se. „Vy jste byl u&nbsp;toho, Bruno,“ vyhrkla tak žalostně, jak toho byla v&nbsp;duši vůbec schopná.&nbsp;– „Pro Boha živého, řekněte, jak to&nbsp;bylo, vyprávějte&nbsp;– sejměte mi&nbsp;ze&nbsp;srdce to&nbsp;hrozné břímě; jako kdyby mi&nbsp;bylo lehčeji na&nbsp;duši, kdybych věděla všechno.“</span></p>
          <p class="chunk" data-nb-ref-number="20" data-nb-words="12" data-nb-chars="89"><span class="idea" data-nb-ref-number="20" id="idea20" data-nb-words="12" data-nb-chars="89">Ježto byl Bruno nerozhodný, váhal, řekla Klarisa: „Rytíři, buďte milosrdný a&nbsp;vyprávějte.“</span></p>
          <p class="chunk" data-nb-ref-number="21" data-nb-words="358" data-nb-chars="2086"><span class="idea" data-nb-ref-number="21" id="idea21" data-nb-words="358" data-nb-chars="2086">„To les,“ spustil, „byl vlastně tím neštěstím. – Váš dům&nbsp;–&nbsp;– prstem by&nbsp;se&nbsp;ho&nbsp;nikdo nedotkl&nbsp;– setnina se&nbsp;měla pohybovat daleko nalevo od&nbsp;něho&nbsp;– jenže Gallas vyslal Völkera, a&nbsp;mě s&nbsp;ním na&nbsp;mou žádost, abychom tam v&nbsp;lese (táhne se&nbsp;napravo odsud k&nbsp;údolí Vltavy) vystavěli náspy a&nbsp;odrazili nepřítele. Nešťastní obyvatelé Frymburku, co&nbsp;tam museli kopat, celý život budou vzpomínat na&nbsp;násepní les a&nbsp;to slovo připomínat vnukům a&nbsp;pravnukům; byl totiž jejich a&nbsp;naše neštěstí. Předpovídal jsem, jak to&nbsp;dopadne, a&nbsp;ještě den předtím jsem prosil vašeho otce, ať&nbsp;vydá hrad a&nbsp;uteče se&nbsp;k&nbsp;vám; ale on&nbsp;ten návrh rozhořčeně zavrhl, kdyžtě houf císařských posádkou hájil hrad pod jeho velením. Švédové s&nbsp;hlaholivými písněmi jak zástup poutníků bezelstně postupovali krásným lesem k&nbsp;hradu.&nbsp;–&nbsp;– Bylo strašné dívat se, když se&nbsp;rozptýlila hradba kouře z&nbsp;našich pušek, jak vrávorají nazpět jejich rozervané a&nbsp;krvácející rojnice. Už&nbsp;se&nbsp;nikdo neodvážil další zteče, krátkozrací mezi námi jásali, ale ještě tu&nbsp;noc jsme viděli, jak hoří Frymburk, a&nbsp;dalšího dne, kdy oddíly narostly, v&nbsp;hrozném vraždění byly náspy dobyty. Naši se&nbsp;rozprchli jako roztříštěné sklo; část se&nbsp;jich kvapně dala k&nbsp;Vítkově Kameni, já&nbsp;s&nbsp;nimi. Ach Klariso, všechno mohlo dopadnout ještě dobře. První nápor umíněně prahnoucí po&nbsp;vítězství byl odražen&nbsp;– uplynul už&nbsp;týden&nbsp;– a&nbsp;ještě jeden&nbsp;– nepřítel mezitím už&nbsp;zchladl a&nbsp;uznal, že&nbsp;mu&nbsp;vlastně na&nbsp;tom domě téměř vůbec nezáleží, musel si&nbsp;jen zachovat zdání cti a&nbsp;ochotně nabídl ruku k&nbsp;vyjednávání. Tu&nbsp;jsme jednoho krásného jitra uviděli, jak jakýsi mladý muž v&nbsp;nádherných šatech cválá řadami obléhatelů, jako kdyby to&nbsp;byl nový velitel a&nbsp;vydával rozkazy.“&nbsp;– Klarisa s&nbsp;pootevřenými ústy, bez dechu, s&nbsp;napjatýma lačnícíma očima, jen poslouchala.&nbsp;– „Nechápali jsme, co&nbsp;zamýšlí; všichni vůdci, v&nbsp;čele se&nbsp;Sturem, stáli před ním celí uctiví. Na&nbsp;ten den bylo zrovna sjednáno příměří. Druhého dne ráno tentýž muž&nbsp;– ach, měli jsme za&nbsp;to, že&nbsp;jede na&nbsp;výzvědy&nbsp;– cválal neobvykle blízko kolem hradeb; a&nbsp;jak tomu leckdy náhoda chce, spadla mu&nbsp;přilba&nbsp;– v&nbsp;tu chvíli se&nbsp;mu&nbsp;po&nbsp;šíji vyřinul zrovna příval plavých kučer.&nbsp;–&nbsp;–</span></p>
          <p class="chunk" data-nb-ref-number="22" data-nb-words="168" data-nb-chars="923"><span class="idea" data-nb-ref-number="22" id="idea22" data-nb-words="168" data-nb-chars="923">Byla to&nbsp;zaslepenost, anebo to&nbsp;byl zlý osud, který se&nbsp;měl naplnit, nechápali jsme jinochova znamení, jak tak před námi cválal, ba&nbsp;váš otec se&nbsp;na&nbsp;něj dlouho nepohnutě díval a&nbsp;bylo vidět, že&nbsp;je&nbsp;navýsost překvapený&nbsp;– a&nbsp;viděl jsem, jak mu&nbsp;zvolna stoupá ruměnec do&nbsp;tváří, až&nbsp;temně žhnuly jak hněvným požárem. Nepronesl jediné slůvko a&nbsp;jedním vzmachem mrštil kopí na&nbsp;toho jezdce, a&nbsp;neuvážil, že&nbsp;na&nbsp;tu&nbsp;vzdálenost nemůže nikoho zasáhnout&nbsp;– a&nbsp;ono také nezasáhlo, nebohé slabé nevinné kopí&nbsp;– ovšem to&nbsp;kopí bylo znamením pro nejedno další, které pak od&nbsp;nás vylétlo; a&nbsp;také jsme zaslechli za&nbsp;sebou rachocení našich dvou hákovnic. Ze&nbsp;Švédů jsme uviděli už&nbsp;jen to, jak jich bezpočet vyrazil, aby vzali jezdce mezi sebe, jak ten klesá k&nbsp;zemi&nbsp;– a&nbsp;pak, než jsme vůbec dokázali přijít zase k&nbsp;sobě&nbsp;–&nbsp;– už&nbsp;se&nbsp;útočilo tady, tam, všude&nbsp;– ze&nbsp;švédské strany tak zuřivě jako nikdy&nbsp;– kouř, že&nbsp;nebylo na&nbsp;tři kroky rozeznat tváře&nbsp;–&nbsp;– Klariso, slyšíte?“</span></p>
          <p class="chunk" data-nb-ref-number="23" data-nb-words="6" data-nb-chars="45"><span class="idea" data-nb-ref-number="23" id="idea23" data-nb-words="6" data-nb-chars="45">„Dál, dál,“ řekla úzkostně nakloněná dopředu.</span></p>
          <p class="chunk" data-nb-ref-number="24" data-nb-words="22" data-nb-chars="109"><span class="idea" data-nb-ref-number="24" id="idea24" data-nb-words="22" data-nb-chars="109">„Dál už&nbsp;nic není&nbsp;– hrad hořel, museli jsme vyrazit ven&nbsp;–&nbsp;–&nbsp;– byl jsem raněn, ztratil jsem vědomí, zajali mě.“</span></p>
          <p class="chunk" data-nb-ref-number="25" data-nb-words="4" data-nb-chars="12"><span class="idea" data-nb-ref-number="25" id="idea25" data-nb-words="4" data-nb-chars="12">„A…??“&nbsp;–&nbsp;–&nbsp;–</span></p>
          <p class="chunk" data-nb-ref-number="26" data-nb-words="43" data-nb-chars="257"><span class="idea" data-nb-ref-number="26" id="idea26" data-nb-words="43" data-nb-chars="257">„Klariso&nbsp;– Johano&nbsp;–&nbsp;– sám Sture dal oba, jeho i&nbsp;chlapce, s&nbsp;vojenskými poctami pochovat pod kamennou deskou před oltářem kostela svatého Tomáše, ten arci rovněž vyhořel&nbsp;– a&nbsp;já, protože jsem byl zraněný a&nbsp;neozbrojený, dostal jsem svolení být obřadu přítomen.“</span></p>
          <p class="chunk" data-nb-ref-number="27" data-nb-words="77" data-nb-chars="426"><span class="idea" data-nb-ref-number="27" id="idea27" data-nb-words="77" data-nb-chars="426">„A&nbsp;já,“ vyhrkla Klarisa a&nbsp;klesla zpátky do&nbsp;křesla, „to já&nbsp;jsem zabila otce a&nbsp;bratra,“ oběma dlaněmi si&nbsp;zakrývala oči a&nbsp;vypukla v&nbsp;divoké vzlyky, až&nbsp;se&nbsp;jí&nbsp;celé tělo třáslo. Johana, sama téměř bez sil, a&nbsp;krásná jako zesnulý anděl, přesto přese všechno vzápětí vstala a&nbsp;přitiskla si&nbsp;Klarisu na&nbsp;hruď, její hlavu si&nbsp;položila na&nbsp;srdce a&nbsp;nechala ji, ať&nbsp;se&nbsp;vypláče, a&nbsp;svými dlaněmi něžně objala její a&nbsp;zkrápěla ji&nbsp;svými horkými slzami.</span></p>
          <p class="chunk" data-nb-ref-number="28" data-nb-words="115" data-nb-chars="723"><span class="idea" data-nb-ref-number="28" id="idea28" data-nb-words="115" data-nb-chars="723">Rytíř si&nbsp;vytřel vláhu z&nbsp;krásných tmavých očí a&nbsp;stál tu&nbsp;v&nbsp;hlubokém žalu, ale nelitoval, že&nbsp;svým vyprávěním vyvolal žal jejich; protože nejspíš dobře věděl, že&nbsp;v&nbsp;patách těm slzám, jakkoli jsou srdcervoucí, přijde úleva, nevýslovně slastnější a&nbsp;prospěšnější než jejich někdejší otupělá odevzdanost. A&nbsp;také záhy ustalo první křečovité vzlykání, a&nbsp;už pouhé tiché, sotva slyšitelné štkaní ševelilo mrtvolně tichým ztemnělým pokojem a&nbsp;posléze ani to&nbsp;už&nbsp;ne. Klarisa, bezmocná, poddajná, spočívala jak děcko na&nbsp;srdci Johaně, která ji&nbsp;pevně svírala tak jako předtím&nbsp;– a&nbsp;jakkoliv trpké byly slzy, které oběma prýštily z&nbsp;očí, tekly teď lehce, hojně a&nbsp;jakoby samy od&nbsp;sebe, ba&nbsp;dokonce mírně sladké jako poslední krev usmrceného stvoření.</span></p>
          <p class="chunk" data-nb-ref-number="29" data-nb-words="33" data-nb-chars="183"><span class="idea" data-nb-ref-number="29" id="idea29" data-nb-words="33" data-nb-chars="183">Konečně, po&nbsp;dlouhém tichu, Klarisa opět znaveně a&nbsp;zjasněně pozvedla hlavu a&nbsp;oči k&nbsp;rytíři a&nbsp;řekla tiše: „Bruno, také nám řekněte, kde je&nbsp;druhý hrob, a&nbsp;jak…?“ Hlas se&nbsp;jí&nbsp;poznovu zajíkl.</span></p>
          <p class="chunk" data-nb-ref-number="30" data-nb-words="72" data-nb-chars="400"><span class="idea" data-nb-ref-number="30" id="idea30" data-nb-words="72" data-nb-chars="400">„Nepátrejte, Klariso; kdo rozmotá tu&nbsp;změť oné chvíle?&nbsp;–&nbsp;– Měl v&nbsp;hrudi kulku, nejspíš z&nbsp;některé z&nbsp;našich dvou hákovnic, jeho tělo odnesli, kam&nbsp;– to&nbsp;nevím. Teprve u&nbsp;Švédů jsem se&nbsp;dozvěděl, že&nbsp;přijel jako prostředník, že&nbsp;navrhl a&nbsp;prosadil, aby císařská posádka mohla volně odejít a&nbsp;aby vašeho otce nechali v&nbsp;domě a&nbsp;neobtěžovali ho.&nbsp;–&nbsp;– Jeho smrtí propukla ta&nbsp;bouře&nbsp;– Sture a&nbsp;všichni ho&nbsp;velice milovali.“</span></p>
          <p class="chunk" data-nb-ref-number="31" data-nb-words="61" data-nb-chars="329"><span class="idea" data-nb-ref-number="31" id="idea31" data-nb-words="61" data-nb-chars="329">„Všichni ho&nbsp;velice milovali,“ řekla a&nbsp;téměř to&nbsp;žvatlala, jak ji&nbsp;bolelo nitro, „všichni ho&nbsp;velice milovali&nbsp;–&nbsp;–&nbsp;– ach, ty&nbsp;krásná, krásná, ty&nbsp;nešťastná lesní louko!!“ Znovu skryla hlavu Johaně na&nbsp;srdci a&nbsp;téměř dětsky bojácně pronesla: „Johano, ty&nbsp;se&nbsp;hněváš&nbsp;– Johano, mám tě&nbsp;ráda, teď jen tebe&nbsp;–&nbsp;– ach dítě moje, měj mě&nbsp;ty&nbsp;zas ráda.“</span></p>
          <p class="chunk" data-nb-ref-number="32" data-nb-words="59" data-nb-chars="349"><span class="idea" data-nb-ref-number="32" id="idea32" data-nb-words="59" data-nb-chars="349">Johana v&nbsp;té přemíře žalu a&nbsp;něžnosti ani nevěděla, co&nbsp;má&nbsp;dělat; přitiskla sestru k&nbsp;sobě, objala ji&nbsp;jednou rukou a&nbsp;druhou ji&nbsp;hladila po&nbsp;zářivých vlasech, jako se&nbsp;konejší k&nbsp;smrti zarmoucené děti&nbsp;–&nbsp;– ona sama, na&nbsp;smrt sklíčená, čerpala sílu jen ještě větší sklíčeností sestřinou, kterou se&nbsp;chystala mírnit. Rytíři však řekla tiše: „Už nic nevyprávějte.“</span></p>
          <p class="chunk" data-nb-ref-number="33" data-nb-words="96" data-nb-chars="549"><span class="idea" data-nb-ref-number="33" id="idea33" data-nb-words="96" data-nb-chars="549">Ten v&nbsp;bolesti sklonil hlavu dopředu a&nbsp;ztemnělýma, od&nbsp;slz rozechvělýma očima se&nbsp;díval na&nbsp;to&nbsp;sličné stvoření, co&nbsp;se&nbsp;mu&nbsp;tratilo před očima, stvoření, které tak dlouho miloval, po&nbsp;němž tak dlouho prahlo jeho srdce; a&nbsp;to teď se&nbsp;užuž trhalo soucitem, a&nbsp;připadalo mu, jako kdyby se&nbsp;s&nbsp;ním podlaha komnaty točila. Hodlal opatrně vyjít z&nbsp;pokoje, aby poskytl sestrám čas, ale Klarisa uslyšela jeho kroky, náhle vzhlédla a&nbsp;řekla: „Bruno, nechoďte pryč, venku je&nbsp;taková tma, a&nbsp;my nemáme nikoho než jednoho starocha a&nbsp;jeho vnuka&nbsp;–&nbsp;– Bruno, dejte nám udělat okno.“</span></p>
          <p class="chunk" data-nb-ref-number="34" data-nb-words="35" data-nb-chars="224"><span class="idea" data-nb-ref-number="34" id="idea34" data-nb-words="35" data-nb-chars="224">„Dáme udělat všechno, všechno, Klariso. Poslyšte, ještě dnes odjedu za&nbsp;dělníky, dáme na&nbsp;několik komnat na&nbsp;zimu posadit střechu, udělat okna, dveře, schody, všechno&nbsp;– přivezeme vaše knihy, abyste v&nbsp;klidu mohla čekat na&nbsp;zimu.“</span></p>
          <p class="chunk" data-nb-ref-number="35" data-nb-words="16" data-nb-chars="83"><span class="idea" data-nb-ref-number="35" id="idea35" data-nb-words="16" data-nb-chars="83">„My teď v&nbsp;klidu čekáme na&nbsp;všechno,“ řekla a&nbsp;znovu si&nbsp;uložila tvář na&nbsp;Johanino rámě.</span></p>
          <p class="chunk" data-nb-ref-number="36" data-nb-words="28" data-nb-chars="152"><span class="idea" data-nb-ref-number="36" id="idea36" data-nb-words="28" data-nb-chars="152">Rytíř tiše vyšel z&nbsp;komnaty. Promluvil s&nbsp;Gregorem, s&nbsp;Raimundem a&nbsp;s&nbsp;děvečkami, a&nbsp;po nějaké době ho&nbsp;bylo zahlédnout, jak zase už&nbsp;cválá po&nbsp;šedé zmrzlé zemi.</span></p>
          <p class="chunk" data-nb-ref-number="37" data-nb-words="63" data-nb-chars="402"><span class="idea" data-nb-ref-number="37" id="idea37" data-nb-words="63" data-nb-chars="402">Zbudovala se&nbsp;nouzová střecha, vrata, schody, komnaty se&nbsp;znovu zařídily, ale hrad pořád vypadal jako zřícenina. Roky přicházely a&nbsp;odcházely, a&nbsp;hrad pořád vypadal jak zřícenina. Všechna znamení Ronalda oklamala, a&nbsp;válka, namísto aby skončila, táhla se&nbsp;ještě roky a&nbsp;roky, ale u&nbsp;Vítkova Kamene už&nbsp;se&nbsp;nikdy neukázal nepřítel; někteří věděli, co&nbsp;hrad znamenal pro Ronalda, jiní neznali ani Ronalda, ani tvrz.</span></p>
          <p class="chunk" data-nb-ref-number="38" data-nb-words="151" data-nb-chars="852"><span class="idea" data-nb-ref-number="38" id="idea38" data-nb-words="151" data-nb-chars="852">Sestry tu&nbsp;nadále bydlely, obě nesezdány; z&nbsp;Johany byla teď vznešená slečna, ryzí a&nbsp;přísná, a&nbsp;měla jen jednu vášeň, lásku k&nbsp;sestře. Klarisa dál a&nbsp;stále milovala a&nbsp;chovala v&nbsp;srdci Ronalda; ve&nbsp;zlatých hvězdách spatřovala jeho vlasy, v&nbsp;modré obloze jeho oči, a&nbsp;když jednou náhoda jim přivála na&nbsp;hrad tu&nbsp;pohádkovou báseň britského pěvce, často jej pak viděla jako sličného, skřítkovi podobného chlapce s&nbsp;plavými kučerami, jak se&nbsp;vznáší v&nbsp;povětří na&nbsp;svém voze, liliový stvol v&nbsp;pravé ruce, jí&nbsp;vstříc, čekající Titanii. I&nbsp;když jí&nbsp;pak už&nbsp;bylo osmdesát let a&nbsp;dávno byla klidná a&nbsp;veselá, nedovedla si&nbsp;ho&nbsp;představit jinak&nbsp;– dokonce když se&nbsp;jí&nbsp;o&nbsp;něm zdálo, že&nbsp;je&nbsp;živ a&nbsp;přichází&nbsp;–, než že&nbsp;vchází dovnitř jako sličný jinoch s&nbsp;plavými kučerami a&nbsp;láskyplně na&nbsp;ni&nbsp;pohlíží. Na&nbsp;podivný zchátralý hrad chodilo jen málo lidí, pouze jeden jediný rytíř sem tu&nbsp;a&nbsp;tam přicválal.</span></p>
          <p class="chunk" data-nb-ref-number="39" data-nb-words="61" data-nb-chars="336"><span class="idea" data-nb-ref-number="39" id="idea39" data-nb-words="61" data-nb-chars="336">Jednoho dne ani on&nbsp;nepřijel&nbsp;– zemřel. Že&nbsp;sestry posléze byly už&nbsp;velice staré, to&nbsp;se&nbsp;vědělo až&nbsp;do&nbsp;dob nejnovějších, a&nbsp;pastýř ukazoval jejich komůrky, ale nikdo na&nbsp;světě nezná jejich hrob; je&nbsp;v&nbsp;rozpadlém kostele svatého Tomáše, anebo ho&nbsp;kryje jeden z&nbsp;těch šedých kamenů na&nbsp;hradě, po&nbsp;nichž teď lezou kozy?&nbsp;– Hrad už&nbsp;po&nbsp;nich neměl obyvatel.</span></p>
          <p class="chunk" data-nb-ref-number="40" data-nb-words="56" data-nb-chars="327"><span class="idea" data-nb-ref-number="40" id="idea40" data-nb-words="56" data-nb-chars="327">Na&nbsp;západě leží a&nbsp;mlčí nezměrné lesy, líbezně divoké jako kdy předtím. Gregor lesní dům zapálil a&nbsp;na to&nbsp;místo rozsypal lesní semena; javory, buky, smrky a&nbsp;další stromy, které stály na&nbsp;lesní louce, měly početné potomstvo a&nbsp;porostly celé to&nbsp;místo, takže povstala znovu hluboká, panenská pustina jako kdysi a&nbsp;jaká je&nbsp;tu&nbsp;ještě dnes.</span></p>
          <p class="chunk" data-nb-ref-number="41" data-nb-words="29" data-nb-chars="155"><span class="idea" data-nb-ref-number="41" id="idea41" data-nb-words="29" data-nb-chars="155">Často bylo zahlédnout, jak po&nbsp;lese chodí jakýsi starý muž&nbsp;– jako stín&nbsp;–, ale jediný člověk nedokáže říci přesně, kdy tu&nbsp;ještě chodil a&nbsp;kdy pak už&nbsp;nechodil.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./about.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>