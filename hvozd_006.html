<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Lesní putování">
    <meta name="apple-mobile-web-app-capable" content="yes">
    <title>Lesní putování</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Adalbert Stifter: Hvozd">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Hvozd">
    <meta property="og:title" content="Hvozd">
    <meta property="og:type" content="book">
    <meta property="og:book:author" content="Adalbert Stifter">
    <meta property="twitter:title" content="Adalbert Stifter: Hvozd">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hvozd_005.html">
    <link rel="next" href="./hvozd_007.html">
    <meta name="nb-order" content="2">
    <link rel="self" href="hvozd_006.html">
    <meta name="nb-identifier" content="stifter-hvozd-5fb08f2">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4878" data-nb-chars="28546">
    <nav role="doc-toc">
      <ul class="plain section">
        <li><a href="hvozd_005.html">Lesní hrad</a></li>
        <li><a href="hvozd_006.html">Lesní putování</a></li>
        <li><a href="hvozd_007.html">Lesní dům</a></li>
        <li><a href="hvozd_008.html">Lesní jezero</a></li>
        <li><a href="hvozd_009.html">Lesní louka</a></li>
        <li><a href="hvozd_010.html">Lesní skála</a></li>
        <li><a href="hvozd_011.html">Lesní trosky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hvozd_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">Lesní putování</span></h1>
        <section>
          <p class="chunk" data-nb-ref-number="2" data-nb-words="80" data-nb-chars="476"><span class="idea" data-nb-ref-number="2" id="idea2" data-nb-words="80" data-nb-chars="476">Kolem pramenů Vltavy se&nbsp;ještě dnes prostírají lesy a&nbsp;hvozdy tak širé, že&nbsp;medvěd tu&nbsp;není ničím vzácným a&nbsp;narazí se&nbsp;i&nbsp;na rysa: Ale v&nbsp;době, kterou tu&nbsp;líčíme, tyto lesy pokrývaly veškeré hornaté končiny, které jsou teď vyklučené, a&nbsp;na nich stojí lesní vsi se&nbsp;svými titěrně rozčleněnými poli, bílými kostely, červenými kříži a&nbsp;zahrádkami plnými kvetoucích lesních keřů. Možná osm až&nbsp;deset hodin cesty se&nbsp;tehdy prostíraly do&nbsp;šířky, ještě dnes jsou dlouhé na&nbsp;několik denních pochodů.</span></p>
          <p class="chunk" data-nb-ref-number="3" data-nb-words="205" data-nb-chars="1233"><span class="idea" data-nb-ref-number="3" id="idea3" data-nb-words="205" data-nb-chars="1233">Tok jedné svěží lesní bystřiny, která průzračná jako nějaké tekuté sklo řine se&nbsp;zpod vlhce zelených olšových křovisek, opisuje vinoucí se&nbsp;údolí, a&nbsp;v&nbsp;tom údolí dnes vede čisťoučká cesta do&nbsp;dřevařské vsi Jelení, která své malebné dřevěné lesní domky rozestřela po&nbsp;svazích na&nbsp;obou stranách údolí. Ty&nbsp;svahy se&nbsp;skví celými koberci překrásných horských bylin a&nbsp;nejedním stádem, jehož klinkání jednotlivými zvonky vzlíná do&nbsp;ticha tkvícího kdesi nahoře. Tehdy však ani ves, ani cesta ještě nebyly, bylo jen údolí a&nbsp;potok, ale ty&nbsp;ještě krásnější, ještě svěžejší, ještě panenštější než nyní, poseté nejrozmanitějšími stromy. Na&nbsp;jedné straně vod stromy stály tak pořídku, že&nbsp;se&nbsp;mezi kmeny jako hladké sukno vinul zelený trávník, jako koberec dost hebký na&nbsp;to, aby na&nbsp;něm spočinula dokonce noha nějaké královské dcery. Ale jak se&nbsp;zdálo, od&nbsp;chvíle, kdy vznikl, nedotkla se&nbsp;této půdy noha jiná než lehce klusající srny, když se&nbsp;přišla k&nbsp;potoku napít anebo si&nbsp;jen tak vyšla na&nbsp;procházku mezi kmeny a&nbsp;slunečními paprsky. Dnes však nadešel den, kdy voje trav a&nbsp;květinek na&nbsp;tomhle trávníku, na&nbsp;rozdíl od&nbsp;svých po&nbsp;tisíc let tichých a&nbsp;osamělých předků, poprvé měly spatřit něco jiného než zeleň listí a&nbsp;modř oblohy a&nbsp;uslyšet něco jiného než bublání vln.</span></p>
          <p class="chunk" data-nb-ref-number="4" data-nb-words="242" data-nb-chars="1478"><span class="idea" data-nb-ref-number="4" id="idea4" data-nb-words="242" data-nb-chars="1478">Jasné, líbezné, stříbřitě zářivé lidské hlasy – dívčí hlasy&nbsp;– draly se&nbsp;mezi kmeny a&nbsp;přerušovalo je&nbsp;tu&nbsp;a&nbsp;tam cinknutí jemného zvonku.&nbsp;– – Tak jako kdyby tomu novému divu napjatě naslouchala, osamělá končina tajila dech, nepohnul se&nbsp;jediný list, jediné stéblo&nbsp;– na&nbsp;trávu neslyšně vcházely sluneční paprsky a&nbsp;vytvářely v&nbsp;ní zelené a&nbsp;zlaté stopy&nbsp;– vzduch byl nehybný, zářivě čistý a&nbsp;tmavomodrý&nbsp;– pouze potok, protože jej nutil jeho zákon, nepřestajně mluvil, a&nbsp;poletavě klouzal po&nbsp;sklovině svých oblázků jako po&nbsp;nějaké polevě.&nbsp;– Hlasy a&nbsp;zvonek zněly blíž a&nbsp;blíže&nbsp;– náhle se&nbsp;přiřítila jakási postava&nbsp;– podobna víle jako kdysi Libušina matka, ve&nbsp;sněhobílém šatě seděla na&nbsp;sněhobílém koníčkovi; ten s&nbsp;kopýtky něžnými jako srna, sotva se&nbsp;dotýkajícími trávníku, zpola hopkavě, zpola vrtošivě, mezi kmeny přivezl svůj náklad jako nějaké vznášivé pírko; dva diamanty zářily na&nbsp;cestu, zvědavě pátraly po&nbsp;tajemstvích lesa v&nbsp;dáli&nbsp;– to&nbsp;Johaniny oči veselé, zářivé, radostné letěly napřed, aby užuž se&nbsp;kochaly krásou dne a&nbsp;nevýslovnou líbezností té&nbsp;končiny&nbsp;– i&nbsp;koníček, který si&nbsp;razil prostor mezi vysokými žerděmi rozložitých stromů, škádlivě hopkal kupředu, pohupoval hlavou a&nbsp;krkem a&nbsp;shýbal je, tak jako kdyby sobě pro radost chtěl co&nbsp;nejčastěji rozklinkávat stříbrný zvonek, který měl upoután kolem šíje na&nbsp;azurové stuze. Za&nbsp;Johanou se&nbsp;objevila teď i&nbsp;Klarisa na&nbsp;koni podobně vystrojeném, ten byl ovšem světle hnědý a&nbsp;bez oné dětinské ozdoby v&nbsp;podobě zvonečku. Měla na&nbsp;sobě rovněž bílé šaty.</span></p>
          <p class="chunk" data-nb-ref-number="5" data-nb-words="73" data-nb-chars="421"><span class="idea" data-nb-ref-number="5" id="idea5" data-nb-words="73" data-nb-chars="421">Vzápětí se&nbsp;vynořil i&nbsp;statný rytíř a&nbsp;jemu po&nbsp;boku sličný plavý jinoch, anebo spíše téměř ještě klouček, Felix, o&nbsp;kterém už&nbsp;se&nbsp;tu&nbsp;mluvilo, bratr obou dívek, oba na&nbsp;koních, a&nbsp;nakonec ještě pátý jezdec, vysoký muž s&nbsp;výmluvnou tváří; s&nbsp;ušlechtilou nedbalostí vedl svého koně mezi těmi vysokými lesními stélami&nbsp;– a&nbsp;jak se&nbsp;zdálo, přemítavě si&nbsp;vštěpoval do&nbsp;svých tmavých očí ty&nbsp;tak sličné nevinné postavy, vznášející se&nbsp;před ním.</span></p>
          <p class="chunk" data-nb-ref-number="6" data-nb-words="118" data-nb-chars="693"><span class="idea" data-nb-ref-number="6" id="idea6" data-nb-words="118" data-nb-chars="693">Lesní květiny zpozorněly, veveřička se&nbsp;zarazila na&nbsp;větvi svého buku, motýli odtřepetali stranou, když se&nbsp;sem slétli, a&nbsp;klenby větví vrhaly blýskavé zelené rubíny a&nbsp;plovoucí stíny na&nbsp;bílé hávy, když ty&nbsp;projížděly kolem; datel zasvištěl do&nbsp;větví, kmen za&nbsp;kmenem ustupoval, až&nbsp;se&nbsp;postupně mezi zeleným mřížovím kývala už&nbsp;jen světlá místečka&nbsp;– a&nbsp;nakonec už&nbsp;ani ta&nbsp;ne&nbsp;– ale i&nbsp;jezdec se&nbsp;zanořil do&nbsp;hloubi lesa a&nbsp;zmizel, a&nbsp;zase už&nbsp;tu&nbsp;byl pouze ten svítivý trávník, kmeny světlem tečkované, někdejší ticho a&nbsp;prázdnota a&nbsp;ten do&nbsp;všeho mluvící potok, pouze podrcené rostliny se&nbsp;snažily narovnat, a&nbsp;trávník ukazoval své něžné poranění.&nbsp;– To&nbsp;tam bylo procesí&nbsp;– naše líbezná lesní končina viděla první lidi.</span></p>
          <p class="chunk" data-nb-ref-number="7" data-nb-words="143" data-nb-chars="838"><span class="idea" data-nb-ref-number="7" id="idea7" data-nb-words="143" data-nb-chars="838">Procesí se&nbsp;ubírá stále podle lesního potoka, ale proti jeho proudu, a&nbsp;sem a&nbsp;tam uhýbá a&nbsp;odklání se, aby se&nbsp;vyhnulo nízko svěšeným větvím a&nbsp;hustším stromům.&nbsp;– Dívají se&nbsp;na&nbsp;ty&nbsp;rozmanité lesní tvary a&nbsp;kochají se&nbsp;jimi. Rozvětvené olše se&nbsp;pnou podél vody, lehké buky se&nbsp;stvoly krásných barev, pevné duby, kývající se&nbsp;žerdě smrků postávají pospolu a&nbsp;tlachají, jak tak občas zavane vítr, osiky při tom pohybují rovnou všemi listy, že&nbsp;povstává zelené a&nbsp;stříbrné mihotání, jako by&nbsp;ty&nbsp;stromy jak dlouhé tak široké nepřestávaly kymácet se&nbsp;a&nbsp;vrávorat&nbsp;– starý javor se&nbsp;osaměle tyčí a&nbsp;dlouhými pažemi chňapá do&nbsp;vzduchu&nbsp;– jedle touží vytvářet vznešená sloupořadí, a&nbsp;keře, borůvčí, maliní, šlahouny a&nbsp;úponky zahánějí se&nbsp;jako děcka na&nbsp;stranu a&nbsp;do koutů, aby vprostřed bylo místo pro vzácné hosty. A&nbsp;ti také přicházejí. Vesele a&nbsp;bezstarostně putují údolím.</span></p>
          <p class="chunk" data-nb-ref-number="8" data-nb-words="91" data-nb-chars="507"><span class="idea" data-nb-ref-number="8" id="idea8" data-nb-words="91" data-nb-chars="507">Kdo se&nbsp;zadívá dívkám do&nbsp;tváří, jak jedna i&nbsp;druhá, nevinná a&nbsp;něžná, vznášejí se&nbsp;na&nbsp;temném pozadí lesního listí, jak kvetoucí a&nbsp;radostné dívají se&nbsp;z&nbsp;vlnícího se&nbsp;bílého závoje ozdoby šňořící jim hlavinky&nbsp;– ten by&nbsp;si&nbsp;byl nepomyslel, že&nbsp;ještě docela nedávno měly z&nbsp;těchhle lesů takový strach a&nbsp;obavy. Johana téměř neustále byla v&nbsp;čele; tak jak se&nbsp;podle své povahy předtím nesmírně bála, stejně nesmírně se&nbsp;teď radovala&nbsp;– a&nbsp;po něžné červeni, kterou si&nbsp;při loučení doma naplakala do&nbsp;očí, už&nbsp;nebylo téměř ani stopy.</span></p>
          <p class="chunk" data-nb-ref-number="9" data-nb-words="210" data-nb-chars="1280"><span class="idea" data-nb-ref-number="9" id="idea9" data-nb-words="210" data-nb-chars="1280">Nádhera a&nbsp;slavnostnost lesa s&nbsp;veškerým jeho bohatstvím a&nbsp;vší jeho vznešeností pronikala jí&nbsp;do&nbsp;zraku a&nbsp;ukládala se&nbsp;do&nbsp;jejího malého srdéčka, jež tak rychle přetékalo strachem, ale stejně rychle i&nbsp;láskou&nbsp;– a&nbsp;každý krok skýtal novou látku její obraznosti, ať&nbsp;to&nbsp;byl podivuhodný keř, posetý neznámými žhavě rudými bobulemi, anebo mohutný strom netušené velikosti&nbsp;– anebo krásné pestrobarevné houby, které se&nbsp;tu&nbsp;a&nbsp;onde tísnily a&nbsp;strkaly, anebo sluneční paprsek náhle se&nbsp;lámající o&nbsp;nějakou hranu, který keře před ní&nbsp;vzněcoval zvláštními zelenými plameny a&nbsp;z&nbsp;neviditelných lesních tůněk loudil stříbrné jiskry&nbsp;– anebo posléze ten nebo onen zvuk, který se&nbsp;z&nbsp;hrdla některému ptákovi dral hluboko z&nbsp;lůna dalekého tušeného lesa jako volání nebo nabádání.&nbsp;– Všechno se&nbsp;to&nbsp;snášelo do&nbsp;mysli již vznícené, otevřené. Klarisin ušlechtilý obličej se&nbsp;líbezný, poklidný nabízel obloze, která mezi větvemi obřadně se&nbsp;vzdouvajíc snášela dolů svou modř a&nbsp;své povětří blaživě rozlévala kolem jejich milých rdících se&nbsp;lící&nbsp;– jako nějaká krásná Boží myšlenka zvolna se&nbsp;jí&nbsp;rozlehlost toho lesa kladla do&nbsp;duše, a&nbsp;ta, aniž si&nbsp;to&nbsp;uvědomovala, ztopená v&nbsp;tichém a&nbsp;krásném a&nbsp;něžném citu plynula do&nbsp;dáli. I&nbsp;starý baron si&nbsp;na&nbsp;tom volném povětří připadal, jako kdyby jej ovíval svěží vánek jeho mládí a&nbsp;zoceloval ho.</span></p>
          <p class="chunk" data-nb-ref-number="10" data-nb-words="46" data-nb-chars="257"><span class="idea" data-nb-ref-number="10" id="idea10" data-nb-words="46" data-nb-chars="257">Tak všichni cválali kupředu, a&nbsp;i když stromy a&nbsp;křoviska se&nbsp;místy často drala k&nbsp;sobě a&nbsp;stavěla se&nbsp;jim do&nbsp;cesty, přesto vždy nalézali cestu, která je&nbsp;vedla ven a&nbsp;kupředu, hlouběji a&nbsp;hlouběji do&nbsp;údolí, které bylo kolébkou znovu a&nbsp;znovu je&nbsp;potkávajícímu potoku.</span></p>
          <p class="chunk" data-nb-ref-number="11" data-nb-words="34" data-nb-chars="179"><span class="idea" data-nb-ref-number="11" id="idea11" data-nb-words="34" data-nb-chars="179">Otec, kde jen to&nbsp;cesta umožňovala, cválal s&nbsp;radostí dívkám po&nbsp;boku a&nbsp;rozmlouval s&nbsp;nimi a&nbsp;laškoval tak a&nbsp;zase onak. Felix byl tu&nbsp;vpředu u&nbsp;sester, tu&nbsp;zas vzadu u&nbsp;přemítavého rytíře.</span></p>
          <p class="chunk" data-nb-ref-number="12" data-nb-words="178" data-nb-chars="1073"><span class="idea" data-nb-ref-number="12" id="idea12" data-nb-words="178" data-nb-chars="1073">Nakonec byl terén tak srázný a&nbsp;les tak hustý, že&nbsp;pronikali kupředu čím dál obtížněji, až&nbsp;posléze dospěli ke&nbsp;skalisku, které jako kdyby jim zastřelo jakýkoliv další výhled: Ale právě to&nbsp;skalisko bylo cílem, kterého šťastně dosáhli, cílem, o&nbsp;nějž na&nbsp;svém putování až&nbsp;doposud usilovali; i&nbsp;to, s&nbsp;čím se&nbsp;tu&nbsp;měli setkat, bylo každému pohledu zřejmé. V&nbsp;tom odpoledním slunci seděl na&nbsp;blyštivém balvanu jakýsi starý muž a&nbsp;hlavu si&nbsp;opíral o&nbsp;dlaně, jako kdyby dřímal anebo přemýšlel. Po&nbsp;boku mu&nbsp;ležela puška a&nbsp;dlouhá sukovice. Dívky se&nbsp;zarazily, a&nbsp;Johanu zjevně popadl divý strach, i&nbsp;když věděla, že&nbsp;očekávají průvodce. Když se&nbsp;přiblížil jízdní houf, zejména pak váhavé dívky, muž vstal a&nbsp;obnažil hlavu, když smekl široký stínící klobouk&nbsp;– sněhobílé vlasy zavlály vstříc dívčím pohledům, ustupovaly z&nbsp;čela, to&nbsp;bylo vysoké a&nbsp;krásně klenuté, ale sytě hnědé a&nbsp;zbrázděné čarami věkovitosti&nbsp;– vzhlížely k&nbsp;nim dvě velké upřímné oči, svou černí se&nbsp;podivuhodně odrážely od&nbsp;těch dvou sněhobílých oblouků, které se&nbsp;nad nimi klenuly.&nbsp;– Na&nbsp;drsných lících tkvěla ošlehanost sluncem, věk a&nbsp;zdraví.</span></p>
          <p class="chunk" data-nb-ref-number="13" data-nb-words="48" data-nb-chars="263"><span class="idea" data-nb-ref-number="13" id="idea13" data-nb-words="48" data-nb-chars="263">Johana už&nbsp;se&nbsp;oprostila ode vší bázně a&nbsp;něžně opětovala jeho pozdrav, a&nbsp;když na&nbsp;něj pohlédla podruhé a&nbsp;potřetí, už&nbsp;se&nbsp;jí&nbsp;nemohl nezamlouvat&nbsp;– taková prostota mysli a&nbsp;laskavost se&nbsp;vyjevovala v&nbsp;celé jeho postavě, jak tu&nbsp;tak stál a&nbsp;na všechny se&nbsp;díval chytrýma očima.</span></p>
          <p class="chunk" data-nb-ref-number="14" data-nb-words="65" data-nb-chars="375"><span class="idea" data-nb-ref-number="14" id="idea14" data-nb-words="65" data-nb-chars="375">Postupně všichni sesedli, a&nbsp;starý baron přikročil k&nbsp;muži, který na&nbsp;ně&nbsp;čekal, potřásl mu&nbsp;rukou, kterou mu&nbsp;ten člověk bez váhání podal, a&nbsp;řekl radostně: „Bůh tě&nbsp;pozdravuj, Gregore, Bůh tě&nbsp;natisíckrát pozdravuj; tak jsme se&nbsp;přece jen ještě jednou za&nbsp;život potkali&nbsp;– ale, chlapče, zestárli jsme, od&nbsp;té&nbsp;doby, co&nbsp;jsme spolu naposledy lovili v&nbsp;mladém lese&nbsp;– zestárli, zestárli.&nbsp;–&nbsp;–“</span></p>
          <p class="chunk" data-nb-ref-number="15" data-nb-words="154" data-nb-chars="891"><span class="idea" data-nb-ref-number="15" id="idea15" data-nb-words="154" data-nb-chars="891">Zajisté zestárli, to&nbsp;viděli všichni ti&nbsp;mladí, co&nbsp;tu&nbsp;byli s&nbsp;nimi, stáli stranou a&nbsp;vesměs upírali zraky na&nbsp;ty&nbsp;dva starce.&nbsp;– Byl na&nbsp;ně&nbsp;pohled hezký, jak tu&nbsp;stáli, jeden i&nbsp;druhý tak neuvěřitelně jiní, a&nbsp;přitom oba tak stejní. Baron, jako obvykle v&nbsp;černých sametových šatech, ten druhý v&nbsp;hodně hrubém šedém sukně; baron, ač&nbsp;v&nbsp;obličeji opálený a&nbsp;zbrázděný vráskami, přesto téměř jak dívka bílý oproti tmavé hnědi toho druhého, člověk pokojový oproti druhovi polední výhně a&nbsp;bouří; jeden potomek zbraní, jimž kdysi s&nbsp;grácií a&nbsp;vervou vládl a&nbsp;teď se&nbsp;jimi z&nbsp;vděku šňořil; ten druhý sourozenec skal poblíž. Sedmdesát let déšť a&nbsp;sluneční zář nadarmo se&nbsp;snášely na&nbsp;ty&nbsp;dva, jeden i&nbsp;druhý zvětrali jen trochu&nbsp;– jeden s&nbsp;vybraností salónů, druhý s&nbsp;jemnocitem přírody; oba však jsou krásní a&nbsp;úctyhodní, oba jsou odrazem velkoryse ustrojené duše, a&nbsp;na hlavách jim stříbro vlasů spočívá se&nbsp;vší nevinností stáří.</span></p>
          <p class="chunk" data-nb-ref-number="16" data-nb-words="34" data-nb-chars="202"><span class="idea" data-nb-ref-number="16" id="idea16" data-nb-words="34" data-nb-chars="202">„Ano,“ opáčil Gregor, „nejspíš jsme o&nbsp;přehršli let starší. Pane&nbsp;– vaše hnědé vlasy od&nbsp;té&nbsp;doby taky docela zbělely. Jsem nesmírně rád, že&nbsp;vás ještě jednou vidím, byl jste tenkrát pán přívětivý, vnímavý.“</span></p>
          <p class="chunk" data-nb-ref-number="17" data-nb-words="97" data-nb-chars="501"><span class="idea" data-nb-ref-number="17" id="idea17" data-nb-words="97" data-nb-chars="501">„A&nbsp;ty veselý myslivec, věrný až&nbsp;za&nbsp;hrob. Vidíš, nic jsem nezapomněl, a&nbsp;jak mi&nbsp;tenkrát ten chlapec o&nbsp;tobě vyprávěl, že&nbsp;tě&nbsp;našel v&nbsp;lese a&nbsp;že ho&nbsp;máš hrozně rád, moje staré srdce se&nbsp;zaradovalo a&nbsp;napadlo mě, ten že&nbsp;asi nezapomněl na&nbsp;otce, a&nbsp;proto, Gregore, svěřuju ti&nbsp;do&nbsp;ochrany své děti&nbsp;– Bůh mi&nbsp;vnukl tu&nbsp;myšlenku, abych si&nbsp;vybral tebe co&nbsp;dávného, známého mi&nbsp;přítele a&nbsp;kamaráda. Vidíš, tady ta&nbsp;dvě děvčata jsou má; budou se&nbsp;ti&nbsp;dojista zamlouvat a&nbsp;budou si&nbsp;vážit tvé mysli a&nbsp;ruky, jež budou nad nimi bdít.“</span></p>
          <p class="chunk" data-nb-ref-number="18" data-nb-words="52" data-nb-chars="304"><span class="idea" data-nb-ref-number="18" id="idea18" data-nb-words="52" data-nb-chars="304">Oči toho starého muže se&nbsp;zaleskly jak zádumčivým paprskem radosti, když tohle uslyšel, pohled orla upřel na&nbsp;dívky a&nbsp;řekl: „Jsou to&nbsp;dvě krásné lesní květiny; byla by&nbsp;škoda, kdyby uvadly.“&nbsp;– A&nbsp;když se&nbsp;jemu tváří v&nbsp;tvář setkaly něžné zářivé pohledy těch dvou krásných bytostí, nemohl od&nbsp;nich odtrhnout zrak.</span></p>
          <p class="chunk" data-nb-ref-number="19" data-nb-words="16" data-nb-chars="92"><span class="idea" data-nb-ref-number="19" id="idea19" data-nb-words="16" data-nb-chars="92">„Pojď blíž, Johano,“ řekl baron, „a podej ruku tomuhle člověku, bude s&nbsp;vámi delší dobu žít.“</span></p>
          <p class="chunk" data-nb-ref-number="20" data-nb-words="51" data-nb-chars="306"><span class="idea" data-nb-ref-number="20" id="idea20" data-nb-words="51" data-nb-chars="306">Johana tak okamžitě učinila. Starý muž jí&nbsp;svou ruku podal s&nbsp;takřka stydlivou váhavostí, a&nbsp;bylo to&nbsp;podivuhodné spojení, líbezný protiklad, když se&nbsp;její měkká drobná ručka jak holubice schoulila ve&nbsp;skalisku jeho prstů&nbsp;– i&nbsp;Klarisa mu&nbsp;nevyzvána podala svou krásnou pravici, a&nbsp;uvítal ho&nbsp;také Felix a&nbsp;cizí rytíř.</span></p>
          <p class="chunk" data-nb-ref-number="21" data-nb-words="62" data-nb-chars="371"><span class="idea" data-nb-ref-number="21" id="idea21" data-nb-words="62" data-nb-chars="371">Starý myslivec měl v&nbsp;děvčatech zjevné zalíbení; to&nbsp;bylo patrné podle toho, jak baronovi vysvětloval, co&nbsp;všechno zařídil a&nbsp;podnikl, aby mohli pokračovat v&nbsp;cestě. Odtud by&nbsp;se&nbsp;koně měli poslat zpátky, jen co&nbsp;se&nbsp;dostaví baronův pověřenec, a&nbsp;potom pěšky přejdou Jelení Vrchy, na&nbsp;druhé straně už&nbsp;budou čekat dvoumístná nosítka pro mladé dámy. Muži musí s&nbsp;nimi všichni po&nbsp;svých.</span></p>
          <p class="chunk" data-nb-ref-number="22" data-nb-words="61" data-nb-chars="354"><span class="idea" data-nb-ref-number="22" id="idea22" data-nb-words="61" data-nb-chars="354">Ještě když mluvil, už&nbsp;dorazili přes skalisko tři muži, a&nbsp;uctivě pozdravili barona. Ti&nbsp;byli objednáni. Předali jim vzápětí koně s&nbsp;pokynem, aby je&nbsp;dopravili zpátky až&nbsp;do&nbsp;Perneku a&nbsp;tam vyčkali dalších rozkazů. Johana téměř objala svého malého bílého koníka, a&nbsp;ten, jako kdyby se&nbsp;rmoutil kvůli své paní, šel za&nbsp;vůdcem se&nbsp;smutkem v&nbsp;očích a&nbsp;se svěšenou hlavou.</span></p>
          <p class="chunk" data-nb-ref-number="23" data-nb-words="118" data-nb-chars="687"><span class="idea" data-nb-ref-number="23" id="idea23" data-nb-words="118" data-nb-chars="687">U&nbsp;skaliska něco malého pojedli, a&nbsp;započalo další putování. Už&nbsp;je&nbsp;nechránil otec a&nbsp;onen cizí jezdec, kterého baron oslovoval vždycky pouze „rytíři“, a&nbsp;nadále je&nbsp;chránil starý myslivec, ten, kterého baronova pošetilá dcera Johana považovala za&nbsp;hrozného pytláka, co&nbsp;páše neplechu v&nbsp;onom děsivém lese&nbsp;– a&nbsp;na kterého teď hledí očima tak přátelskýma a&nbsp;dere se&nbsp;za&nbsp;ním do&nbsp;lesa jak do&nbsp;nějaké půvabné zelené pohádky. Dál bylo třeba vyšplhat se&nbsp;už&nbsp;pouze po&nbsp;krátké skalní stezce, pro nosítka neschůdné, a&nbsp;znovu vyšli na&nbsp;trávník, kde už&nbsp;na&nbsp;ně&nbsp;čekali dva muži s&nbsp;nosítky. Dívky nastoupily, a&nbsp;celá skupinka se&nbsp;starým myslivcem v&nbsp;čele se&nbsp;vydala po&nbsp;cestě, která svírala pravý úhel s&nbsp;údolím Jeleních Vrchů.</span></p>
          <p class="chunk" data-nb-ref-number="24" data-nb-words="283" data-nb-chars="1708"><span class="idea" data-nb-ref-number="24" id="idea24" data-nb-words="283" data-nb-chars="1708">Odpolední slunce se&nbsp;užuž začalo ukládat k&nbsp;odpočinku a&nbsp;snovalo nejedno červené vlákno ve&nbsp;tmavém větvoví jedlí, hopkalo od&nbsp;ratolesti k&nbsp;ratolesti, chvělo se&nbsp;a&nbsp;tkalo pavučiny v&nbsp;rozvětveném zraku malinových a&nbsp;ostružinových křovisek&nbsp;– a&nbsp;vedle toho konopka předla svou píseň jako další teninké zlaté vlákno z&nbsp;větévky na&nbsp;větévku, vzdálené vršky hor se&nbsp;poklidně slunily, nesčetné jitřní hlasy lesa umlkly, neboť většina ptáků se&nbsp;pilně činila anebo pátrala ve&nbsp;větvích kolkolem. Nejedna mýtina je&nbsp;vzala do&nbsp;náruče a&nbsp;skýtala jim pohledy na&nbsp;hřbety hor vypínající se&nbsp;napravo a&nbsp;nalevo a&nbsp;na jejich údolí, a&nbsp;jak se&nbsp;to&nbsp;všechno vznáší v&nbsp;něžně modrém oparu lesa, zvěstovateli jasných dnů, v&nbsp;němž jemnou sluneční zelení prosvítal nejeden bukový hájek nebo lesní lučina. Kam oko dohlédlo, nespatřovalo obraz jiný než stále týž jas hvozdů, prostírající se&nbsp;na&nbsp;kopcích a&nbsp;na údolích, rozlévající se&nbsp;až&nbsp;k&nbsp;výsostně jemné čáře obzoru, který plul v&nbsp;dálce po&nbsp;nebi, skvící se&nbsp;a&nbsp;modravý jako jeho bratr oblak. Dokonce když teď v&nbsp;lese vystoupili na&nbsp;docela holý vršek a&nbsp;starý Gregor s&nbsp;obdivuhodnou prozíravostí dal zastavit nosítka, pohled zalétal ještě víc do&nbsp;dáli a&nbsp;do šíře, ale nebylo vidět jediný proužek, byť jen tenký jako čára, jenž by&nbsp;neměl v&nbsp;sobě touž panenskost onoho lesa.&nbsp;– Nezměrný půvab a&nbsp;vážnost plula a&nbsp;vznášela se&nbsp;nad těmi spočívajícími smrákavě modrými spoustami.&nbsp;– Chvilku stáli všichni mlčky, srdce všech jako kdyby vnímala tu&nbsp;slavnostnost a&nbsp;poklid; v&nbsp;té lidskou rukou doposud nedotčené tváři přírody tkví totiž jakýsi jemnocit, řekl bych výraz jakési ctnosti, před nímž se&nbsp;duše musí sklonit jako před čímsi cudným a&nbsp;božským&nbsp;–&nbsp;– a&nbsp;přece to&nbsp;nakonec zase než duše veškerou svou niternou velikost vkládá do&nbsp;podobenství přírody.</span></p>
          <p class="chunk" data-nb-ref-number="25" data-nb-words="91" data-nb-chars="536"><span class="idea" data-nb-ref-number="25" id="idea25" data-nb-words="91" data-nb-chars="536">City dívek, jak tu&nbsp;seděly ve&nbsp;svých nosítkách a&nbsp;jako dva andělíčkové na&nbsp;obraze vyhlížely z&nbsp;rámu, rozpínaly se&nbsp;a&nbsp;vznášely vzhůru, a&nbsp;téměř veškerá starost o&nbsp;pozemské statky, které zanechaly doma, od&nbsp;nich odpadla&nbsp;– květy jejich srdcí, oči, rozzářeně hleděly na&nbsp;krásný svět, a&nbsp;samy byly krásnější než on&nbsp;– na&nbsp;té&nbsp;úzké plošině musely jedna těsně objímat druhou, a&nbsp;srdce, která téměř slyšela navzájem svůj tlukot, byly by&nbsp;rády přitiskly k&nbsp;sobě ještě pevněji, aby si&nbsp;mohly ukázat tu&nbsp;bezhraničnou hojnost lásky a&nbsp;dobroty, jakou k&nbsp;sobě pociťovaly.</span></p>
          <p class="chunk" data-nb-ref-number="26" data-nb-words="84" data-nb-chars="478"><span class="idea" data-nb-ref-number="26" id="idea26" data-nb-words="84" data-nb-chars="478">Starý Gregor posléze zaklepal dlaní na&nbsp;okraj nosítek a&nbsp;ukázal doprava do&nbsp;dálky na&nbsp;mohutný vybíhající černomodrý zalesněný hřbet s&nbsp;šikmými pruhy šedých skalních pásů, které v&nbsp;tom jiskřivém a&nbsp;smrákavém povětří arci byly sotva vidět.&nbsp;– „Vidíte,“ řekl, „to je&nbsp;cíl naší výpravy, a&nbsp;musíme dnes ještě dorazit ze&nbsp;dvou třetin k&nbsp;jeho pomezí. Tady to&nbsp;místo má&nbsp;v&nbsp;sobě cosi zvláštně přítulného, a&nbsp;věděl jsem, že&nbsp;se&nbsp;vám jistě bude líbit, jenže slunce už&nbsp;se&nbsp;sklání ke&nbsp;stěně, a&nbsp;musíme zas dál.“</span></p>
          <p class="chunk" data-nb-ref-number="27" data-nb-words="397" data-nb-chars="2109"><span class="idea" data-nb-ref-number="27" id="idea27" data-nb-words="397" data-nb-chars="2109">„Ano, ano,“ pokračoval, když znovu zvedli nosítka a&nbsp;scházeli druhou stranou lesního vrchu&nbsp;– „ano, ano, krásné slečny, les je&nbsp;taky krásný, a&nbsp;leckdy mě&nbsp;napadne, že&nbsp;je&nbsp;snad ještě krásnější než ty&nbsp;krásné zahrady a&nbsp;pole, co&nbsp;vytvářejí lidé, protože les je&nbsp;taky zahrada, ale zahrada bohatého a&nbsp;velikého pána, který ji&nbsp;dává vzdělávat tisícerem sloužících; není v&nbsp;ní jediné býlí, protože ten pán miluje každou bylinu a&nbsp;cení si&nbsp;jí&nbsp;– potřebuje také každou pro tisíce svých hostí, leckteří z&nbsp;nich jsou labužníci a&nbsp;žádají si&nbsp;něco docela zvláštního.&nbsp;– Víte, mám tam venku&nbsp;– je&nbsp;to&nbsp;odsud pár hodin cesty&nbsp;–, mám tam také pár krav, dost koz, i&nbsp;pole s&nbsp;ovsem a&nbsp;s&nbsp;ječmenem&nbsp;– teď je&nbsp;to&nbsp;všechno mého vnuka&nbsp;– ten se&nbsp;o&nbsp;všechno stará a&nbsp;pečuje o&nbsp;to&nbsp;–&nbsp;– ale když jsem si&nbsp;tehdá, před dvaceti, třiceti lety, takhle v&nbsp;neděli vyšel ze&nbsp;své usedlosti do&nbsp;lesa, jak je&nbsp;široký a&nbsp;dlouhý, a&nbsp;šel do&nbsp;něho hlouběji a&nbsp;hlouběji, a&nbsp;tak jsem si&nbsp;přemítal o&nbsp;tom a&nbsp;o&nbsp;onom, často jsem ani nedával pozor na&nbsp;nějakou zvěř, to&nbsp;potom byl den milejší, hezčí než celý další týden, a&nbsp;leckdy mi&nbsp;přišlo, jako kdybych tu&nbsp;slavil krásnější nešpory, než když jdou lidi odpoledne do&nbsp;kostela, ale i&nbsp;než když si&nbsp;zajdou do&nbsp;hospody; protože víte, já&nbsp;si&nbsp;z&nbsp;lesa domů nosil čím dál lepší svědomí. Ono to&nbsp;ani nemohlo být jinak&nbsp;– jak jsem byl postupně smělejší a&nbsp;smělejší a&nbsp;odvažoval se&nbsp;dál a&nbsp;dál, a&nbsp;měl i&nbsp;víc času, kdyžtě se&nbsp;usedlosti ujal syn Lambrecht&nbsp;– víte, začal jsem ponenáhlu poslouchat řeči lesa, a&nbsp;já jim opravdu pozorně naslouchal, a&nbsp;odhaloval se&nbsp;mi&nbsp;jejich smysl, rozuměl jsem znamením, a&nbsp;byly to&nbsp;samé nádhery a&nbsp;tajemnosti a&nbsp;líbeznosti od&nbsp;velikého zahradníka, a&nbsp;často mi&nbsp;připadalo, že&nbsp;užuž ho&nbsp;dojista uvidím procházet se&nbsp;někde mezi stromy.&nbsp;–&nbsp;– Díváte se&nbsp;na&nbsp;mě&nbsp;divně těma svýma krásnýma očima, slečno&nbsp;– ale až&nbsp;tu&nbsp;budete žít déle, také se&nbsp;leccos naučíte; protože ty&nbsp;vaše oči jsou krásné a&nbsp;chytré. Ve&nbsp;všem je&nbsp;tu&nbsp;smysl a&nbsp;cit; i&nbsp;kámen se&nbsp;ukládá ke&nbsp;svému sesterskému kameni a&nbsp;pevně ho&nbsp;svírá, všechno se&nbsp;tu&nbsp;sune a&nbsp;dere, všechno mluví, všechno vykládá, a&nbsp;jenom člověk strne, vždycky když zaslechne nějaké slovo.&nbsp;– Ale ať&nbsp;počká, a&nbsp;uvidí, že&nbsp;jsou to&nbsp;jen samá milá, dobrá slova.“&nbsp;–&nbsp;–</span></p>
          <p class="chunk" data-nb-ref-number="28" data-nb-words="42" data-nb-chars="270"><span class="idea" data-nb-ref-number="28" id="idea28" data-nb-words="42" data-nb-chars="270">Johana se&nbsp;tomu starému synu lesa dívala do&nbsp;tváře s&nbsp;neskrývaným úžasem, a&nbsp;připadala jí&nbsp;vskutku čím dál krásnější. Mezitím dorazili znovu do&nbsp;údolí k&nbsp;šumícímu, perlivému potoku, a&nbsp;Gregor musel přerušit debatování, protože tu&nbsp;zase musel vydat rozkazy stran dalšího putování.</span></p>
          <p class="chunk" data-nb-ref-number="29" data-nb-words="15" data-nb-chars="90"><span class="idea" data-nb-ref-number="29" id="idea29" data-nb-words="15" data-nb-chars="90">„Otče, otče,“ řekla Johana tiše, „co jste nám to&nbsp;vzal do&nbsp;spolku za&nbsp;podivuhodného člověka!“</span></p>
          <p class="chunk" data-nb-ref-number="30" data-nb-words="225" data-nb-chars="1276"><span class="idea" data-nb-ref-number="30" id="idea30" data-nb-words="225" data-nb-chars="1276">„Dítě, on&nbsp;je&nbsp;v&nbsp;téhle osamělé končině klenotem,“ opáčil otec, „nikdo to&nbsp;neví tak málo jako on; často budeš bedlivě naslouchat jeho slovům, jak zvukům stříbrných zvonků, lecčemus se&nbsp;z&nbsp;nich přiučíš&nbsp;– a&nbsp;on vám bude hlasem na&nbsp;poušti, až&nbsp;budete muset žít v&nbsp;osamění daleko od&nbsp;rodného hnízda. Před lety jsme spolu prožili hodně času, tehdy býval odvážnější a&nbsp;vášnivější, ale podivuhodné myšlenky, které se&nbsp;mu&nbsp;rodily v&nbsp;srdci, sálaly z&nbsp;něho, jak nějaké zvláštní cizokrajné jaro, a&nbsp;kdykoliv jsme se&nbsp;sami dva za&nbsp;dlouhého odpoledne vydali do&nbsp;daleka na&nbsp;loveckou výpravu a&nbsp;on zdůvěrněl a&nbsp;zvedl stavidlo své výmluvnosti a&nbsp;fantazie, metal kolem sebe květy a&nbsp;stromy, slunce a&nbsp;oblaka a&nbsp;smělá ujištění a&nbsp;úvahy, až&nbsp;mi&nbsp;to&nbsp;všechno připadalo nejinak, než že&nbsp;se&nbsp;tu&nbsp;předčítá z&nbsp;nějaké staré krásné poetické knihy. Leckdo se&nbsp;mu&nbsp;poškleboval, a&nbsp;vůči takovým pramen své výmluvnosti zahradil jak balvany, ale já&nbsp;ho&nbsp;povždy měl rád a&nbsp;on mě&nbsp;také. To&nbsp;on&nbsp;mi&nbsp;kdysi ukázal to&nbsp;krásné osamělé místo, k&nbsp;němuž právě teď putujeme a&nbsp;o&nbsp;němž možná neví nikdo na&nbsp;světě, a&nbsp;to on&nbsp;se&nbsp;rovněž ne&nbsp;kvůli penězům a&nbsp;nějakým podobným cennostem, nýbrž taktéž z&nbsp;lásky ke&nbsp;mně a&nbsp;nejnověji i&nbsp;k&nbsp;vám, pokud vy&nbsp;ji&nbsp;nepromarníte, rozhodl po&nbsp;dobu, kdy tu&nbsp;budete pobývat, žít s&nbsp;vámi, aby vám byl nápomocen záštitou svých nepřeberných zkušeností.“</span></p>
          <p class="chunk" data-nb-ref-number="31" data-nb-words="201" data-nb-chars="1253"><span class="idea" data-nb-ref-number="31" id="idea31" data-nb-words="201" data-nb-chars="1253">Ten, o&nbsp;němž se&nbsp;mluvilo, mezitím opět vyšel do&nbsp;popředí, jako kdyby ho&nbsp;cosi táhlo do&nbsp;blízkosti těch půvabných bytostí, které se&nbsp;mu&nbsp;měly svěřit. Potok, kolem něhož a&nbsp;jemuž vstříc teď stoupali, nebyl ten jasný lesní proud z&nbsp;Jelení, nýbrž divoce se&nbsp;řítící zpěněná horská bystřina se&nbsp;zlatě hnědou, průzračnou vodou. Putovali stále při jeho březích, a&nbsp;muži s&nbsp;nosítky stoupali z&nbsp;kamene na&nbsp;kámen tak, jak tu&nbsp;bílé spočívaly roztroušeny na&nbsp;černé rašelinné půdě, vodou vybělené a&nbsp;oprané. Krajina se&nbsp;mírně zvedala v&nbsp;ústrety modré stěně lesa, na&nbsp;niž Gregor předtím ukázal. Měli viditelně naspěch; na&nbsp;okraji stěny, která, tak jak se&nbsp;k&nbsp;ní přibližovali, strměla vzhůru stále větší a&nbsp;chladnější, v&nbsp;širokých proudech světélkovaly jim už&nbsp;vstříc pa­prsky večerního slunce a&nbsp;do daleka kladly slabý červený svit na&nbsp;lesní předprsně na&nbsp;druhé straně. Na&nbsp;studeně modrém východním nebi už&nbsp;čekal půlměsíc. Půda se&nbsp;začínala dosti znatelně zvedat a&nbsp;byla divočejší a&nbsp;divočejší. V&nbsp;cestě jim byl nejeden rozervaný kmen&nbsp;– nejeden pařez cosi odmrštilo do&nbsp;změti šlahounů a&nbsp;úponků, kde pak zvolna trouchnivěl; anebo častokrát se&nbsp;prodírali mezi kapradím zvýši člověka nebo mezi křovisky maliní, zhusta obtěžkanými plody, zdaleka viditelnými, jako kdyby někdo přes keře přehodil červené sukno.</span></p>
          <p class="chunk" data-nb-ref-number="32" data-nb-words="53" data-nb-chars="308"><span class="idea" data-nb-ref-number="32" id="idea32" data-nb-words="53" data-nb-chars="308">Ježto tu&nbsp;a&nbsp;tam procházeli opět kolem osiky, jejíž listí, i&nbsp;když v&nbsp;celém lese nezavál jediný vánek, se&nbsp;všechno nepřestajně chvělo, řekla Klarisa starochovi, jestli zná a&nbsp;probádává znamení a&nbsp;řeč lesů, že&nbsp;možná také ví, pročpak zrovna tenhle strom nikdy nedojde klidu a&nbsp;jeho listí se&nbsp;pořád musí kývat a&nbsp;kymácet.</span></p>
          <p class="chunk" data-nb-ref-number="33" data-nb-words="420" data-nb-chars="2434"><span class="idea" data-nb-ref-number="33" id="idea33" data-nb-words="420" data-nb-chars="2434">„Na to&nbsp;jsou dva názory,“ opáčil staroch; „řeknu vám je&nbsp;oba. Má&nbsp;babička, když jsem byl ještě malý chlapec, mi&nbsp;vyprávěla, když ještě Pán putoval po&nbsp;zemi, že&nbsp;se&nbsp;před ním ukláněly všechny stromy, pouze osika ne, proto byla potrestána věčným neklidem, tak aby se&nbsp;při každém závanu větru ulekla a&nbsp;zachvěla jako onen Věčný Žid, který nikdy nemůže spočinout, takže vnuci a&nbsp;pravnuci onoho zpupného stromu jsou rozseti po&nbsp;celém světě, bojácné plémě, věčně se&nbsp;třesoucí a&nbsp;ševelící uprostřed jinak klidných a&nbsp;samotářských lesů. Proto jsem jako chlapec pohlížel na&nbsp;ten ztrestaný strom vždy s&nbsp;jistým ostychem, a&nbsp;jeho věčný neklid mě&nbsp;až&nbsp;trýznil. Ale jednou, byla zrovna svatodušní neděle odpoledne před bouřkou, uviděl jsem (už jsem byl dospělý muž) neobvykle vysoký strom téhle čeledi na&nbsp;jedné prosluněné lesní mýtině, a&nbsp;všechno jeho listí se&nbsp;ani nepohnulo; tak klidné, tak děsivě strnulé bylo, jako kdyby jej někdo zazdil do&nbsp;povětří a&nbsp;sama osika ztuhla do&nbsp;podoby tvrdého skla&nbsp;– ani v&nbsp;celém lese nebylo pocítit závan větérku a&nbsp;zaslechnout jediný hlas ptáka, pouze bzukot lesních much oblétal sluncem rozpálené kmeny stromů. Udiveně jsem se&nbsp;podíval na&nbsp;ten strom, a&nbsp;jak mi&nbsp;své hladké listy napřahoval vstříc jako srdce, na&nbsp;tenkých dlouhých ohebných stoncích, zničehonic mě&nbsp;napadlo ještě něco: Jestli se&nbsp;všechny stromy, pomyslel jsem si, ukláněly před Pánem, činil tak jistě i&nbsp;tenhle a&nbsp;jeho bratři; všichni jsou přece jeho stvoření, a&nbsp;v&nbsp;pozemských rostlinách není vzdoru a&nbsp;rouhavosti jako v&nbsp;lidech, ty&nbsp;jsou prostince poslušny zákonů Páně a&nbsp;podle nich dospívají do&nbsp;květu a&nbsp;plodů&nbsp;– proto se&nbsp;jim nedostává trestu ani odměny, Pán je&nbsp;všechny miluje&nbsp;– a&nbsp;chvění osiky pochází než od&nbsp;dlouhých a&nbsp;jemných stonků, na&nbsp;něž osika své listy upevňuje jako destičky, aby je&nbsp;každý vánek ovanul a&nbsp;obrátil, čemuž se&nbsp;snaží vyhnout a&nbsp;otáčejí se, a&nbsp;posléze se&nbsp;vrací do&nbsp;předchozí polohy. A&nbsp;tak to&nbsp;také je; ještě často jsem se&nbsp;totiž poté za&nbsp;bezvětrných dnů setkal s&nbsp;docela klidnými osikami a&nbsp;zase u&nbsp;jiných, když se&nbsp;chvěly, zálibně poslouchal jejich tlachání, protože jsem musel napravovat to, že&nbsp;jsem kdysi o&nbsp;nich smýšlel tak špatně. Proto také je&nbsp;to&nbsp;nad jiné slavnostní chvíle, když i&nbsp;ona, jinak tak lehkověrná, mlčí, je&nbsp;tomu tak většinou před bouřkou, kdy les už&nbsp;očekává hlas Boží, kdy už&nbsp;přijde a&nbsp;snese naň potravu.&nbsp;– Jen se&nbsp;podívejte, milé slečny, jak úzká je&nbsp;pata, jíž stvol nasedá na&nbsp;dřevo a&nbsp;list na&nbsp;stonek, a&nbsp;jak ten je&nbsp;tuhý a&nbsp;pružný&nbsp;–&nbsp;– celý ten list je&nbsp;velice krásný.“</span></p>
          <p class="chunk" data-nb-ref-number="34" data-nb-words="12" data-nb-chars="65"><span class="idea" data-nb-ref-number="34" id="idea34" data-nb-words="12" data-nb-chars="65">Když tohle řekl, utrhl z&nbsp;jedné osiky větvičku a&nbsp;podal ji&nbsp;Klarise.</span></p>
          <p class="chunk" data-nb-ref-number="35" data-nb-words="23" data-nb-chars="130"><span class="idea" data-nb-ref-number="35" id="idea35" data-nb-words="23" data-nb-chars="130">„To je&nbsp;znamení, že&nbsp;budeme mít krásnou noc,“ řekl dále, „protože větve jsou náramně čilé; když má&nbsp;v&nbsp;noci pršet, dopřávají si&nbsp;klid.“</span></p>
          <p class="chunk" data-nb-ref-number="36" data-nb-words="6" data-nb-chars="36"><span class="idea" data-nb-ref-number="36" id="idea36" data-nb-words="6" data-nb-chars="36">„Půjdeme na&nbsp;noc?“ zeptala se&nbsp;Johana.</span></p>
          <p class="chunk" data-nb-ref-number="37" data-nb-words="33" data-nb-chars="182"><span class="idea" data-nb-ref-number="37" id="idea37" data-nb-words="33" data-nb-chars="182">„A&nbsp;i kdyby,“ odpověděl myslivec, „tamhle na&nbsp;nebi nás už&nbsp;vítá měsíc, ten dává tolik světla, že&nbsp;ho&nbsp;dobré a&nbsp;pozorné oči budou mít dost. Ale myslím, že&nbsp;ho&nbsp;ani nebudeme vůbec potřebovat.“</span></p>
          <p class="chunk" data-nb-ref-number="38" data-nb-words="66" data-nb-chars="393"><span class="idea" data-nb-ref-number="38" id="idea38" data-nb-words="66" data-nb-chars="393">Listnatých stromů bylo méně a&nbsp;méně a&nbsp;vážné jedle a&nbsp;smrky se&nbsp;ztepile braly vstříc širému pohoří&nbsp;– rudá zář zmírajícího dne na&nbsp;protějším sedle zvolna vzlínala až&nbsp;k&nbsp;břitu horstva, a&nbsp;z&nbsp;údolí stoupaly modré večerní stíny&nbsp;– půlměsíc na&nbsp;tom svém už&nbsp;ocelově modrém východním nebi byl minutu od&nbsp;minuty očividně zářivější. Baron se&nbsp;prodíral kapradím a&nbsp;popínavými rostlinami, aby byl stále vedle nosítek.</span></p>
          <p class="chunk" data-nb-ref-number="39" data-nb-words="25" data-nb-chars="149"><span class="idea" data-nb-ref-number="39" id="idea39" data-nb-words="25" data-nb-chars="149">Felix byl celý zabrán do&nbsp;rozhovoru s&nbsp;rytířem a&nbsp;dost zaostal. Potok už&nbsp;místy nebylo vůbec vidět a&nbsp;slyšet, tekl totiž pod hromadami navršených balvanů.</span></p>
          <p class="chunk" data-nb-ref-number="40" data-nb-words="182" data-nb-chars="1068"><span class="idea" data-nb-ref-number="40" id="idea40" data-nb-words="182" data-nb-chars="1068">Putování trvalo ještě asi půl hodiny, tma hustší a&nbsp;hustší vyhlížela z&nbsp;hloubi smrkových větví, které se&nbsp;tak draly do&nbsp;popředí, že&nbsp;často se&nbsp;otřely o&nbsp;nosítka&nbsp;– vtom se&nbsp;mezi stromy zablesklo jak zářivým stříbrem. Sešli po&nbsp;docela malém svahu a&nbsp;stanuli u&nbsp;rozlehlé třpytící se&nbsp;hladiny, v&nbsp;jejímž středu už&nbsp;plul jemný odlesk měsíce jak nějaký obláček hlupáček. Dívkám uklouzlo tiché užaslé „Ach!“, když uviděly to&nbsp;krásné jezero, v&nbsp;něco podobného v&nbsp;takové ohromné výši, do&nbsp;jaké se&nbsp;podle svého mínění vyšplhaly, ani nedoufaly&nbsp;– úlek jako blesk projel Johaně všemi údy, to&nbsp;je&nbsp;bezpochyby ono čarovné jezero, o&nbsp;kterém slýchala.&nbsp;– Vysoké jedle, které se&nbsp;sunuly podle břehu, jako kdyby doslova rostly a&nbsp;rostly, zvolna a&nbsp;obřadně si&nbsp;oblékaly jednobarevný talár večerního soumraku a&nbsp;daly mu&nbsp;splývat z&nbsp;hlav; tím byly jakoby masivnější a&nbsp;tedy větší.&nbsp;– Skalní stěna na&nbsp;druhé straně se&nbsp;stříbřitou šedí rýsovala v&nbsp;povětří jako jemný fantaskní obraz, kdo ví, zda sama nebyla utkána z&nbsp;povětří; vypadalo to, jako kdyby se&nbsp;kývala a&nbsp;skláněla do&nbsp;taktu, ale to&nbsp;byla jen voda, která se&nbsp;kvečeru vlnila.</span></p>
          <p class="chunk" data-nb-ref-number="41" data-nb-words="165" data-nb-chars="998"><span class="idea" data-nb-ref-number="41" id="idea41" data-nb-words="165" data-nb-chars="998">Otec pokynul dívkám, ať&nbsp;sestoupí z&nbsp;nosítek; s&nbsp;radostí daly vale tomu těsnému přenosnému vězení. U&nbsp;břehu spočíval vor a&nbsp;na něm nástavba se&nbsp;sedátky pro všechny. Nastoupili na&nbsp;něj, a&nbsp;ti dva, co&nbsp;nesli nosítka, a&nbsp;ještě dva další muži, které zastihli u&nbsp;voru, zakormidlovali plavidlo na&nbsp;jezero, přímo vstříc skalní stěně. Lesní spousty ustupovaly a&nbsp;splývaly pohledu do&nbsp;vysoké, husté černozelené hradby, která obklopuje vodu&nbsp;– skalní stěna se&nbsp;přibližovala a&nbsp;jako hradba strměla z&nbsp;jezera tak, že&nbsp;nebylo lze poznat, kde budou moci přistát, ježto nikde nebude kámen zvící dlaně, aby se&nbsp;na&nbsp;něm dalo stát: ovšem k&nbsp;velikému překvapení v&nbsp;téhle zemi divů jeden další se&nbsp;dívkám zase už&nbsp;zjevil. A&nbsp;jak se&nbsp;stěna blížila, jako kdyby couvala a&nbsp;mezi sebe a&nbsp;jezero kladla půvabný kus travnaté země, a&nbsp;na té&nbsp;sličné zeleni dívky uviděly prostorný dřevěný dům, zbudovaný po&nbsp;způsobu horských chat&nbsp;– a&nbsp;všechna jeho okna se&nbsp;stříbřitě třpytila pohostinností, slabě zářila svitem bílého rozpukávajícího se&nbsp;růžového poupěte měsíce.</span></p>
          <p class="chunk" data-nb-ref-number="42" data-nb-words="288" data-nb-chars="1750"><span class="idea" data-nb-ref-number="42" id="idea42" data-nb-words="288" data-nb-chars="1750">Cíl výpravy byl tu. Služebné dívek se&nbsp;vrhly ke&nbsp;břehu, líbaly svým půvabným paním ruce a&nbsp;šaty, celé rozradostnělé, že&nbsp;konečně přijely. Veškeré služebnictvo, které sestávalo ze&nbsp;dvou děveček a&nbsp;tří čeledínů, před několika dny se&nbsp;sem nadmíru klopotně dopravilo po&nbsp;skalních hřbetech, ježto ještě neznali delší, ale snazší cestu panenským lesem, tu, kterou Gregor pro barona teprve prozkoumal. Přátelsky dívky poděkovaly nosičům nosítek a&nbsp;veslařům, a&nbsp;potom baron vzal v&nbsp;podpaždí Johanu a&nbsp;rytíř Klarisu, dovedli je&nbsp;po&nbsp;schodech do&nbsp;jakéhosi jídelního pokoje, kde byla pro všechny, i&nbsp;pro sloužící a&nbsp;pro nosiče, připravena večeře. Když dojedli a&nbsp;natisíckrát si&nbsp;všichni navzájem popřáli dobré noci, baron s&nbsp;pocity sklíčenými i&nbsp;radostnými dovedl dcery do&nbsp;dvou komnat, které pro ně&nbsp;byly zchystány. Výkřiky překvapení a&nbsp;dvojí objetí sličnými náručemi mu&nbsp;byly odměnou; až&nbsp;k&nbsp;nerozeznání se&nbsp;pokoje podobaly těm, které obývaly na&nbsp;Vítkově Kameni. Otec obě políbil na&nbsp;čelo, popřál jim pokojnou dobrou první noc a&nbsp;vyšel ze&nbsp;dveří&nbsp;– děvečky poslaly dívky pryč vzápětí –, a&nbsp;teď, když se&nbsp;dveře zamkly na&nbsp;petlici, tak jako kdyby do&nbsp;té&nbsp;doby jakási zábrana zadržovala ten příval, mocně se&nbsp;provalil: Dívky se&nbsp;vrhly sobě do&nbsp;náruče, jedno srdce zakrývalo druhé, ba&nbsp;zrovna se&nbsp;vkliňovalo jedno do&nbsp;druhého a&nbsp;něžnou pečeť rtů tiskly na&nbsp;sebe, tak vřele, tak vroucně, se&nbsp;slastí tak až&nbsp;bolestnou jako dva nešťastně a&nbsp;stejně tak nerozlučně se&nbsp;milující lidé.&nbsp;–&nbsp;– Tedy je&nbsp;to&nbsp;pravda, domov, milý rodičovský dům je&nbsp;vydán všanc a&nbsp;ztracen, veškerý jejich dosavadní život se&nbsp;jim vzdálil, a&nbsp;ony jako spoluúčinkující vtaženy do&nbsp;pestré pohádky, všechno je&nbsp;nové, všechno neznámé, všechno zvláštní a&nbsp;tísnivé&nbsp;– v&nbsp;hrozícím zmatku není jedné pro druhou jiné opory než vřelé rty, věrné oči a&nbsp;tlukoucí srdce.</span></p>
          <p class="chunk" data-nb-ref-number="43" data-nb-words="78" data-nb-chars="459"><span class="idea" data-nb-ref-number="43" id="idea43" data-nb-words="78" data-nb-chars="459">Ale když dívkám slzy a&nbsp;něžnosti vyústily v&nbsp;poklid, vyšly na&nbsp;dřevěnou terasu, kterou měly před okny, a&nbsp;než se&nbsp;uložily ke&nbsp;spánku, dívaly se&nbsp;ještě do&nbsp;chladné, klidnivé noci. U&nbsp;nohou jim leželo jezero, nehybně třímající cáry černých stínů a&nbsp;zářící oblohy jak zkamenělou strusku&nbsp;– les rozpínal své údy do&nbsp;daleka v&nbsp;nočním snu, vlhké paprsky měsíce tkaly svou pavučinu od&nbsp;hory k&nbsp;hoře, a&nbsp;z&nbsp;údolí, odkud nejspíš poutníci přišli, vzhlížela vzhůru odpočívající tam mlha.</span></p>
          <p class="chunk" data-nb-ref-number="44" data-nb-words="9" data-nb-chars="59"><span class="idea" data-nb-ref-number="44" id="idea44" data-nb-words="9" data-nb-chars="59">Dobrou noc, milá, sličná, strachující se&nbsp;srdce, dobrou noc!</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hvozd_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>